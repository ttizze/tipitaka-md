::centre
Namo tassa bhagavato arahato sammāsambuddhassa
::

# Khuddakanikāye

## Jātaka-aṭṭhakathā

#### Catuttho bhāgo

### 10. Dasakanipāto



[439] 1. Catudvārajātakavaṇṇanā

**Catudvāramidaṃ** {pb:V:4.0001}{pb:P:4.0001}{pb:M:4.0001} **nagara**nti idaṃ satthā jetavane viharanto ekaṃ dubbacabhikkhuṃ ārabbha kathesi. Paccuppannavatthu navakanipātassa paṭhamajātake vitthāritameva. Idha pana satthā taṃ bhikkhuṃ ‘‘saccaṃ kira tvaṃ bhikkhu dubbaco’’ti pucchitvā ‘‘saccaṃ, bhante’’ti vutte ‘‘pubbepi tvaṃ bhikkhu dubbacatāya paṇḍitānaṃ vacanaṃ akatvā khuracakkaṃ āpādesī’’ti vatvā atītaṃ āhari.

Atīte {pb:V:4.0002} kassapadasabalassa kāle bārāṇasiyaṃ asītikoṭivibhavassa seṭṭhino eko putto mittavindako nāma ahosi. Tassa mātāpitaro sotāpannā ahesuṃ, so pana dussīlo assaddho. Atha naṃ aparabhāge pitari kālakate mātā kuṭumbaṃ vicārentī āha – ‘‘tāta, tayā dullabhaṃ manussattaṃ laddhaṃ, dānaṃ dehi, sīlaṃ rakkhāhi, uposathakammaṃ karohi, dhammaṃ suṇāhī’’ti. Amma, na mayhaṃ dānādīhi attho, mā maṃ kiñci avacuttha, ahaṃ yathākammaṃ gamissāmīti. Evaṃ vadantampi naṃ ekadivasaṃ {pb:M:4.0002} puṇṇamuposathadivase mātā āha – ‘‘tāta, ajja abhilakkhito mahāuposathadivaso, ajja uposathaṃ samādiyitvā vihāraṃ gantvā sabbarattiṃ dhammaṃ sutvā ehi, ahaṃ te sahassaṃ dassāmī’’ti. So ‘‘sādhū’’ti dhanalobhena uposathaṃ samādiyitvā bhuttapātarāso vihāraṃ gantvā divasaṃ vītināmetvā rattiṃ yathā ekampi dhammapadaṃ kaṇṇaṃ na paharati, tathā ekasmiṃ {pb:P:4.0002} padese nipajjitvā niddaṃ okkamitvā punadivase pātova mukhaṃ dhovitvā gehaṃ gantvā nisīdi.

Mātā panassa ‘‘ajja me putto dhammaṃ sutvā pātova dhammakathikattheraṃ ādāya āgamissatī’’ti yāguṃ khādanīyaṃ bhojanīyaṃ paṭiyādetvā āsanaṃ paññapetvā tassāgamanaṃ paṭimānentī taṃ ekakaṃ āgataṃ disvā ‘‘tāta, dhammakathiko kena na ānīto’’ti vatvā ‘‘na mayhaṃ dhammakathikena attho’’ti vutte ‘‘tena hi yāguṃ pivā’’ti āha. So ‘‘tumhehi mayhaṃ sahassaṃ paṭissutaṃ, taṃ tāva me detha, pacchā pivissāmī’’ti āha. ‘‘Piva, tāta, pacchā dassāmī’’ti. ‘‘Gahetvāva pivissāmī’’ti. Athassa mātā sahassabhaṇḍikaṃ purato ṭhapesi. So yāguṃ pivitvā sahassabhaṇḍikaṃ gahetvā vohāraṃ karonto na cirasseva vīsasatasahassaṃ uppādesi. Athassa etadahosi – ‘‘nāvaṃ upaṭṭhapetvā vohāraṃ karissāmī’’ti. So nāvaṃ upaṭṭhapetvā ‘‘amma, ahaṃ nāvāya vohāraṃ karissāmī’’ti āha. Atha naṃ mātā ‘‘tvaṃ tāta, ekaputtako, imasmiṃ ghare dhanampi bahu, samuddo anekādīnavo, mā gamī’’ti nivāresi. So ‘‘ahaṃ gamissāmeva, na sakkā maṃ nivāretu’’nti vatvā ‘‘ahaṃ taṃ, tāta, vāressāmī’’ti mātarā hatthe gahito hatthaṃ vissajjāpetvā mātaraṃ paharitvā pātetvā antaraṃ katvā gantvā nāvāya samuddaṃ pakkhandi.

Nāvā sattame divase mittavindakaṃ nissāya samuddapiṭṭhe niccalā aṭṭhāsi. Kāḷakaṇṇisalākā kariyamānā mittavindakasseva hatthe tikkhattuṃ pati. Athassa uḷumpaṃ datvā ‘‘imaṃ ekaṃ nissāya bahū mā nassantū’’ti taṃ samuddapiṭṭhe khipiṃsu. Tāvadeva nāvā javena mahāsamuddaṃ pakkhandi. Sopi uḷumpe nipajjitvā ekaṃ dīpakaṃ pāpuṇi. Tattha phalikavimāne catasso {pb:V:4.0003} vemānikapetiyo addasa. Tā sattāhaṃ dukkhaṃ {pb:P:4.0003} anubhavanti, sattāhaṃ sukhaṃ{pb:M:4.0003}. So tāhi saddhiṃ sattāhaṃ dibbasampattiṃ anubhavi. Atha naṃ tā dukkhānubhavanatthāya gacchamānā ‘‘sāmi, mayaṃ sattame divase āgamissāma, yāva mayaṃ āgacchāma, tāva anukkaṇṭhamāno idheva vasā’’ti vatvā agamaṃsu. So taṇhāvasiko hutvā tasmiṃyeva phalake nipajjitvā puna samuddapiṭṭhena gacchanto aparaṃ dīpakaṃ patvā tattha rajatavimāne aṭṭha vemānikapetiyo disvā eteneva upāyena aparasmiṃ dīpake maṇivimāne soḷasa, aparasmiṃ dīpake kanakavimāne dvattiṃsa vemānikapetiyo disvā tāhi saddhiṃ dibbasampattiṃ anubhavitvā tāsampi dukkhaṃ anubhavituṃ gatakāle puna samuddapiṭṭhena gacchanto ekaṃ pākāraparikkhittaṃ catudvāraṃ nagaraṃ addasa. Ussadanirayo kiresa, bahūnaṃ nerayikasattānaṃ kammakaraṇānubhavanaṭṭhānaṃ mittavindakassa alaṅkatapaṭiyattanagaraṃ viya hutvā upaṭṭhāsi.

So ‘‘imaṃ nagaraṃ pavisitvā rājā bhavissāmī’’ti cintetvā khuracakkaṃ ukkhipitvā sīse paccamānaṃ nerayikasattaṃ addasa. Athassa taṃ tassa sīse khuracakkaṃ padumaṃ viya hutvā upaṭṭhāsi. Ure pañcaṅgikabandhanaṃ uracchadapasādhanaṃ hutvā sīsato galantaṃ lohitaṃ lohitacandanavilepanaṃ viya hutvā paridevanasaddo madhurasaro gītasaddo viya hutvā upaṭṭhāsi. So tassa santikaṃ gantvā ‘‘bho purisa, ciraṃ tayā padumaṃ dhāritaṃ, dehi me eta’’nti āha. ‘‘Samma, nayidaṃ padumaṃ, khuracakkaṃ eta’’nti. ‘‘Tvaṃ mayhaṃ adātukāmatāya evaṃ vadasī’’ti. Nerayikasatto cintesi ‘‘mayhaṃ kammaṃ khīṇaṃ bhavissati, imināpi mayā viya mātaraṃ paharitvā āgatena bhavitabbaṃ, dassāmissa khuracakka’’nti. Atha naṃ ‘‘ehi bho, gaṇha ima’’nti vatvā khuracakkaṃ tassa sīse khipi, taṃ tassa matthakaṃ pisamānaṃ bhassi. Tasmiṃ khaṇe mittavindako {pb:P:4.0004} tassa khuracakkabhāvaṃ ñatvā ‘‘tava khuracakkaṃ gaṇha, tava khuracakkaṃ gaṇhā’’ti vedanāppatto paridevi, itaro antaradhāyi. Tadā bodhisatto rukkhadevatā hutvā mahantena parivārena ussadacārikaṃ caramāno taṃ ṭhānaṃ pāpuṇi. Mittavindako taṃ oloketvā ‘‘sāmi devarāja, idaṃ maṃ cakkaṃ saṇhakaraṇiyaṃ viya tilāni pisamānaṃ otarati, kiṃ nu kho mayā pāpaṃ pakata’’nti pucchanto dve gāthā abhāsi –

::hangnum
1\.
::

::gatha1
‘‘Catudvāramidaṃ {pb:M:4.0004} nagaraṃ, āyasaṃ daḷhapākāraṃ;
::

::gathalast
Oruddhapaṭiruddhosmi, kiṃ pāpaṃ pakataṃ mayā.
::

::hangnum
2\.
::

::gatha1
‘‘Sabbe {pb:V:4.0004} apihitā dvārā, oruddhosmi yathā dijo;
::

::gathalast
Kimādhikaraṇaṃ yakkha, cakkābhinihato aha’’nti.
::

Tattha **daḷhapākāra**nti thirapākāraṃ. ‘‘Daḷhatoraṇa’’ntipi pāṭho, thiradvāranti attho. **Oruddhapaṭiruddhosmī**ti anto katvā samantā pākārena ruddho, palāyanaṭṭhānaṃ na paññāyati. **Kiṃ pāpaṃ pakata**nti kiṃ nu kho mayā pāpakammaṃ kataṃ. **Apihitā**ti thakitā. **Yathā dijo**ti pañjare pakkhitto sakuṇo viya. **Kimādhikaraṇa**nti kiṃ kāraṇaṃ. **Cakkābhinihato**ti cakkena abhinihato.

Athassa devarājā kāraṇaṃ kathetuṃ cha gāthā abhāsi –

::hangnum
3\.
::

::gatha1
‘‘Laddhā satasahassāni, atirekāni vīsati;
::

::gathalast
Anukampakānaṃ ñātīnaṃ, vacanaṃ samma nākari.
::

::hangnum
4\.
::

::gatha1
‘‘Laṅghiṃ samuddaṃ pakkhandi, sāgaraṃ appasiddhikaṃ;
::

::gathalast
Catubbhi aṭṭhajjhagamā, aṭṭhāhipi ca soḷasa.
::

::hangnum
5\.
::

::gatha1
‘‘Soḷasāhi ca bāttiṃsa, aticchaṃ cakkamāsado;
::

::gathalast
Icchāhatassa posassa, cakkaṃ bhamati matthake.
::

::hangnum
6\.
::

::gatha1
‘‘Uparivisālā duppūrā, icchā visaṭagāminī;
::

::gathalast
Ye ca taṃ anugijjhanti, te honti cakkadhārino.
::

::hangnum
7\.
::

::gatha1
‘‘Bahubhaṇḍaṃ avahāya, maggaṃ appaṭivekkhiya;
::

::gathalast
Yesañcetaṃ asaṅkhātaṃ, te honti cakkadhārino.
::

::hangnum
8\.
::

::gatha1
‘‘Kammaṃ {pb:P:4.0005} samekkhe vipulañca bhogaṃ, icchaṃ na seveyya anatthasaṃhitaṃ;
::

::gathalast
Kareyya vākyaṃ anukampakānaṃ, taṃ tādisaṃ nātivatteyya cakka’’nti.
::

Tattha **laddhā satasahassāni, atirekāni vīsatī**ti tvaṃ uposathaṃ katvā mātu santikā sahassaṃ {pb:V:4.0005} gahetvā vohāraṃ karonto satasahassāni {pb:M:4.0005} ca atirekāni vīsatisahassāni labhitvā. **Nākarī**ti tena dhanena asantuṭṭho nāvāya samuddaṃ pavisanto samudde ādīnavañca kathetvā mātuyā vāriyamānopi anukampakānaṃ ñātīnaṃ vacanaṃ na karosi, sotāpannaṃ mātaraṃ paharitvā antaraṃ katvā nikkhantoyevāsīti dīpeti.

**Laṅghi**nti nāvaṃ ullaṅghanasamatthaṃ. **Pakkhandī**ti pakkhandosi. **Appasiddhika**nti mandasiddhiṃ vināsabahulaṃ. **Catubbhi aṭṭhā**ti atha naṃ nissāya ṭhitāya nāvāya phalakaṃ datvā samudde khittopi tvaṃ mātaraṃ nissāya ekadivasaṃ katassa uposathakammassa nissandena phalikavimāne catasso itthiyo labhitvā tato rajatavimāne aṭṭha, maṇivimāne soḷasa, kanakavimāne dvattiṃsa adhigatosīti. **Aticchaṃ cakkamāsado**ti atha tvaṃ yathāladdhena asantuṭṭho ‘‘atra uttaritaraṃ labhissāmī’’ti evaṃ laddhaṃ laddhaṃ atikkamanalobhasaṅkhātāya aticchāya samannāgatattā aticcho pāpapuggalo tassa uposathakammassa khīṇattā dvattiṃsa itthiyo atikkamitvā imaṃ petanagaraṃ āgantvā tassa mātupahāradānaakusalassa nissandena idaṃ khuracakkaṃ sampattosi. ‘‘Atriccha’’ntipi pāṭho, atra atra icchamānoti attho. ‘‘Atricchā’’tipi pāṭho, atricchāyāti attho. **Bhamatī**ti tassa te icchāhatassa posassa idaṃ cakkaṃ matthakaṃ pisamānaṃ idāni kumbhakāracakkaṃ viya matthake bhamatīti attho.

**Ye ca taṃ anugijjhantī**ti taṇhā nāmesā gacchantī uparūpari visālā hoti, samuddo viya ca duppūrā, rūpādīsu tassa tassa icchanaicchāya visaṭagāminī, taṃ evarūpaṃ taṇhaṃ ye ca anugijjhanti giddhā gadhitā hutvā punappunaṃ allīyanti. **Te honti cakkadhārino**ti te evaṃ paccantā khuracakkaṃ dhārenti. **Bahubhaṇḍa**nti mātāpitūnaṃ santakaṃ bahudhanaṃ ohāya. **Magga**nti gantabbaṃ appasiddhikaṃ samuddamaggaṃ apaccavekkhitvā yathā tvaṃ paṭipanno, evameva aññesampi yesañcetaṃ asaṅkhātaṃ avīmaṃsitaṃ, te yathā tvaṃ tatheva taṇhāvasikā hutvā dhanaṃ pahāya gamanamaggaṃ anapekkhitvā paṭipannā cakkadhārino honti. **Kammaṃ samekkhe**ti tasmā paṇḍito puriso attanā kattabbakammaṃ ‘‘sadosaṃ nu kho, niddosa’’nti samekkheyya {pb:M:4.0006} paccavekkheyya. **Vipulañca** {pb:P:4.0006} **bhoga**nti attano dhammaladdhaṃ dhanarāsimpi samekkheyya. **Nātivatteyyā**ti taṃ tādisaṃ puggalaṃ idaṃ cakkaṃ na ativatteyya nāvatthareyya. ‘‘Nātivattetī’’tipi pāṭho, nāvattharatīti attho.

Taṃ {pb:V:4.0006} sutvā mittavindako ‘‘iminā devaputtena mayā katakammaṃ tathato ñātaṃ, ayaṃ mayhaṃ paccanapamāṇampi jānissati, pucchāmi na’’nti cintetvā navamaṃ gāthamāha –

::hangnum
9\.
::

::gatha1
‘‘Kīvaciraṃ nu me yakkha, cakkaṃ sirasi ṭhassati;
::

::gathalast
Kati vassasahassāni, taṃ me akkhāhi pucchito’’ti.
::

Athassa kathento mahāsatto dasamaṃ gāthamāha –

::hangnum
10\.
::

::gatha1
‘‘Atisaro paccasaro, mittavinda suṇohi me;
::

::gathalast
Cakkaṃ te sirasi māviddhaṃ, na taṃ jīvaṃ pamokkhasī’’ti.
::

Tattha **atisaro**ti atisarītipi atisaro, atisarissatītipi atisaro. **Paccasaro**ti tasseva vevacanaṃ. Idaṃ vuttaṃ hoti – samma mittavindaka, suṇohi me vacanaṃ, tvañhi atidāruṇassa kammassa katattā atisaro, tassa pana na sakkā vassagaṇanāya vipāko paññāpetunti aparimāṇaṃ atimahantaṃ vipākadukkhaṃ sarissasi paṭipajjissasīti atisaro. Tena te ‘‘ettakāni vassasahassānī’’ti vattuṃ na sakkomi. **Sirasimāviddha**nti yaṃ pana te idaṃ cakkaṃ sirasmiṃ āviddhaṃ kumbhakāracakkamiva bhamati. **Na taṃ jīvaṃ pamokkhasī**ti taṃ tvaṃ yāva te kammavipāko na khīyati, tāva jīvamāno na pamokkhasi, kammavipāke pana khīṇe idaṃ cakkaṃ pahāya yathākammaṃ gamissasīti.

Idaṃ vatvā devaputto attano devaṭṭhānameva gato, itaropi mahādukkhaṃ paṭipajji.

Satthā imaṃ dhammadesanaṃ āharitvā jātakaṃ samodhānesi – ‘‘tadā mittavindako ayaṃ dubbacabhikkhu ahosi, devarājā pana ahameva ahosi’’nti.

::centre
Catudvārajātakavaṇṇanā paṭhamā.
::



[440] 2. Kaṇhajātakavaṇṇanā

**Kaṇho** {pb:V:4.0007}{pb:M:4.0007} **vatāyaṃ puriso**ti idaṃ satthā kapilavatthuṃ upanissāya nigrodhārāme viharanto sitapātukammaṃ ārabbha kathesi. Tadā kira satthā sāyanhasamaye {pb:P:4.0007} nigrodhārāme bhikkhusaṅghaparivuto jaṅghavihāraṃ anucaṅkamamāno aññatarasmiṃ padese sitaṃ pātvākāsi. Ānandatthero ‘‘ko nu kho hetu, ko paccayo bhagavato sitassa pātukammāya, na ahetu tathāgatā sitaṃ pātukaronti, pucchissāmi tāvā’’ti añjaliṃ paggayha sitakāraṇaṃ pucchi. Athassa satthā ‘‘bhūtapubbaṃ, ānanda, kaṇho nāma isi ahosi, so imasmiṃ bhūmippadese vihāsi jhāyī jhānarato, tassa sīlatejena sakkassa bhavanaṃ kampī’’ti sitakāraṇaṃ vatvā tassa vatthuno apākaṭattā therena yācito atītaṃ āhari.

Atīte bārāṇasiyaṃ brahmadatte rajjaṃ kārente bārāṇasiyaṃ ekena asītikoṭivibhavena aputtakena brāhmaṇena sīlaṃ samādiyitvā putte patthite bodhisatto tassa brāhmaṇiyā kucchimhi nibbatti. Kāḷavaṇṇattā panassa nāmaggahaṇadivase ‘‘kaṇhakumāro’’ti nāmaṃ akaṃsu. So soḷasavassakāle maṇipaṭimā viya sobhaggappatto hutvā pitarā sippuggahaṇatthāya pesito takkasilāyaṃ sabbasippāni uggahetvā paccāgacchi. Atha naṃ pitā anurūpena dārena saṃyojesi. So aparabhāge mātāpitūnaṃ accayena sabbissariyaṃ paṭipajji. Athekadivasaṃ ratanakoṭṭhāgārāni viloketvā varapallaṅkamajjhagato suvaṇṇapaṭṭaṃ āharāpetvā ‘‘ettakaṃ dhanaṃ asukena uppāditaṃ, ettakaṃ asukenā’’ti pubbañātīhi suvaṇṇapaṭṭe likhitāni akkharāni disvā cintesi ‘‘yehi imaṃ dhanaṃ uppāditaṃ, te na paññāyanti, dhanameva paññāyati, ekopi idaṃ dhanaṃ gahetvā gato nāma natthi, na kho pana sakkā dhanabhaṇḍikaṃ bandhitvā paralokaṃ gantuṃ. Pañcannaṃ verānaṃ sādhāraṇabhāvena hi asārassa dhanassa dānaṃ sāro, bahurogasādhāraṇabhāvena asārassa sarīrassa sīlavantesu abhivādanādikammaṃ sāro, aniccābhibhūtabhāvena asārassa {pb:M:4.0008} jīvitassa aniccādivasena vipassanāyogo sāro, tasmā asārehi bhogehi sāraggahaṇatthaṃ dānaṃ dassāmī’’ti.

So āsanā vuṭṭhāya rañño santikaṃ gantvā rājānaṃ āpucchitvā mahādānaṃ pavattesi. Yāva sattamā divasā dhanaṃ aparikkhīyamānaṃ {pb:P:4.0008} disvā ‘‘kiṃ me dhanena, yāva maṃ jarā nābhibhavati, tāvadeva pabbajitvā abhiññā ca samāpattiyo ca nibbattetvā brahmalokaparāyaṇo bhavissāmī’’ti cintetvā gehe sabbadvārāni vivarāpetvā ‘‘dinnaṃ me, harantū’’ti asuciṃ viya jigucchanto {pb:V:4.0008} vatthukāme pahāya mahājanassa rodantassa paridevantassa nagarā nikkhamitvā himavantapadesaṃ pavisitvā isipabbajjaṃ pabbajitvā attano vasanatthāya ramaṇīyaṃ bhūmibhāgaṃ olokento imaṃ ṭhānaṃ patvā ‘‘idha vasissāmī’’ti ekaṃ indavāruṇīrukkhaṃ gocaragāmaṃ adhiṭṭhāya tasseva rukkhassa mūle vihāsi. Gāmantasenāsanaṃ pahāya āraññiko ahosi, paṇṇasālaṃ akatvā rukkhamūliko ahosi, abbhokāsiko nesajjiko. Sace nipajjitukāmo, bhūmiyaṃyeva nipajjati, dantamūsaliko hutvā anaggipakkameva khādati, thusaparikkhittaṃ kiñci na khādati, ekadivasaṃ ekavārameva khādati, ekāsaniko ahosi. Khamāya pathavīāpatejavāyusamo hutvā ete ettake dhutaṅgaguṇe samādāya vattati, imasmiṃ kira jātake bodhisatto paramappiccho ahosi. So na cirasseva abhiññā ca samāpattiyo ca nibbattetvā jhānakīḷaṃ kīḷanto tattheva vasati, phalāphalatthampi aññattha na gacchati, rukkhassa phalitakāle phalaṃ khādati, pupphitakāle pupphaṃ khādati, sapattakāle pattāni khādati, nippattakāle papaṭikaṃ khādati. Evaṃ paramasantuṭṭho hutvā imasmiṃ ṭhāne ciraṃ vasati.

So ekadivasaṃ pubbaṇhasamaye tassa rukkhassa pakkāni phalāni gaṇhi, gaṇhanto pana loluppacārena uṭṭhāya aññasmiṃ padese na gaṇhāti, yathānisinnova hatthaṃ pasāretvā hatthappasāraṇaṭṭhāne ṭhitāni phalāni saṃharati, tesupi manāpāmanāpaṃ avicinitvā sampattasampattameva gaṇhāti. Evaṃ paramasantuṭṭhassa tassa sīlatejena sakkassa paṇḍukambalasilāsanaṃ uṇhākāraṃ dassesi. Taṃ kira sakkassa āyukkhayena vā uṇhaṃ hoti puññakkhayena {pb:M:4.0009} vā, aññasmiṃ {pb:P:4.0009} vā mahānubhāvasatte taṃ ṭhānaṃ patthente, dhammikānaṃ vā mahiddhikasamaṇabrāhmaṇānaṃ sīlatejena uṇhaṃ hoti. Sakko ‘‘ko nu kho maṃ ṭhānā cāvetukāmo’’ti āvajjetvā imasmiṃ padese vasantaṃ kaṇhaṃ isiṃ rukkhaphalāni uccinantaṃ disvā cintesi ‘‘ayaṃ isi ghoratapo paramajitindriyo, imaṃ dhammakathāya sīhanādaṃ nadāpetvā sukāraṇaṃ sutvā varena santappetvā imamassa rukkhaṃ dhuvaphalaṃ katvā āgamissāmī’’ti. So mahantenānubhāvena sīghaṃ otaritvā tasmiṃ rukkhamūle tassa piṭṭhipasse ṭhatvā ‘‘attano avaṇṇe kathite kujjhissati nu kho, no’’ti vīmaṃsanto paṭhamaṃ gāthamāha –

::hangnum
11\.
::

::gatha1
‘‘Kaṇho vatāyaṃ puriso, kaṇhaṃ bhuñjati bhojanaṃ;
::

::gathalast
Kaṇhe bhūmipadesasmiṃ, na mayhaṃ manaso piyo’’ti.
::

Tattha **kaṇho**ti kāḷavaṇṇo. **Bhojana**nti rukkhaphalabhojanaṃ.

Kaṇho {pb:V:4.0009} isi sakkassa vacanaṃ sutvā ‘‘ko nu kho mayā saddhiṃ kathetī’’ti dibbacakkhunā upadhārento ‘‘sakko’’ti ñatvā anivattitvā anoloketvāva dutiyaṃ gāthamāha –

::hangnum
12\.
::

::gatha1
‘‘Na kaṇho tacasā hoti, antosāro hi brāhmaṇo;
::

::gathalast
Yasmiṃ pāpāni kammāni, sa ve kaṇho sujampatī’’ti.
::

Tattha **tacasā**ti tacena kaṇho nāma na hotīti attho. **Antosāro**ti abbhantare sīlasamādhipaññāvimuttivimuttiñāṇadassanasārehi samannāgato. Evarūpo hi bāhitapāpattā brāhmaṇo nāma hoti. **Sa ve**ti yasmiṃ pana pāpāni kammāni atthi, so yattha katthaci kule jātopi yena kenaci sarīravaṇṇena samannāgatopi kāḷakova.

Evañca pana vatvā imesaṃ sattānaṃ kaṇhabhāvakarāni pāpakammāni ekavidhādibhedehi vitthāretvā sabbānipi tāni garahitvā sīlādayo guṇe pasaṃsitvā ākāse candaṃ uṭṭhāpento viya {pb:P:4.0010} sakkassa dhammaṃ desesi. Sakko tassa dhammakathaṃ sutvā pamudito somanassajāto mahāsattaṃ varena nimantento tatiyaṃ gāthamāha –

::hangnum
13\.
::

::gatha1
‘‘Etasmiṃ {pb:M:4.0010} te sulapite, patirūpe subhāsite;
::

::gathalast
Varaṃ brāhmaṇa te dammi, yaṃ kiñci manasicchasī’’ti.
::

Tattha **etasmi**nti yaṃ idaṃ tayā sabbaññubuddhena viya sulapitaṃ, tasmiṃ sulapite tumhākameva anucchavikattā patirūpe subhāsite yaṃ kiñci manasā icchasi, sabbaṃ te yaṃ varaṃ icchitaṃ patthitaṃ, taṃ dammīti attho.

Taṃ sutvā mahāsatto cintesi ‘‘ayaṃ kiṃ nu kho attano avaṇṇe kathite kujjhissati, noti maṃ vīmaṃsanto mayhaṃ chavivaṇṇañca bhojanañca vasanaṭṭhānañca garahitvā idāni mayhaṃ akuddhabhāvaṃ ñatvā pasannacitto varaṃ deti, maṃ kho panesa ‘sakkissariyabrahmissariyānaṃ atthāya brahmacariyaṃ caratī’tipi maññeyya, tatrassa nikkaṅkhabhāvatthaṃ mayhaṃ paresu kodho vā doso vā mā uppajjatu, parasampattiyaṃ lobho vā paresu sineho vā mā uppajjatu, majjhattova bhaveyyanti ime mayā cattāro vare gahetuṃ vaṭṭatī’’ti. So tassa nikkaṅkhabhāvatthāya cattāro vare gaṇhanto catutthaṃ gāthamāha –

::hangnum
14\.
::

::gatha1
‘‘Varañce {pb:V:4.0010} me ado sakka, sabbabhūtānamissara;
::

::gatha2
Sunikkodhaṃ suniddosaṃ, nillobhaṃ vuttimattano;
::

::gathalast
Nisnehamabhikaṅkhāmi, ete me caturo vare’’ti.
::

Tattha **varañce me ado sakkā**ti sace tvaṃ mayhaṃ varaṃ adāsi. **Sunikkodha**nti akujjhanavasena suṭṭhu nikkodhaṃ. **Suniddosa**nti adussanavasena suṭṭhu niddosaṃ. **Nillobha**nti parasampattīsu nillobhaṃ. **Vuttimattano**ti evarūpaṃ attano vuttiṃ. **Nisneha**nti puttadhītādīsu vā saviññāṇakesu dhanadhaññādīsu vā aviññāṇakesu attano santakesupi nisnehaṃ apagatalobhaṃ. **Abhikaṅkhāmī**ti evarūpaṃ imehi catūhaṅgehi samannāgataṃ attano vuttiṃ abhikaṅkhāmi. **Ete me caturo vare**ti ete nikkodhādike caturo mayhaṃ vare dehīti.

Kiṃ panesa na jānāti ‘‘yathā na sakkā sakkassa santike varaṃ gahetvā varena kodhādayo hanitu’’nti. No na jānāti, sakke kho pana varaṃ {pb:P:4.0011} dente na gaṇhāmīti vacanaṃ na yuttanti tassa ca nikkaṅkhabhāvatthāya gaṇhi{pb:M:4.0011}. Tato sakko cintesi ‘‘kaṇhapaṇḍito varaṃ gaṇhanto ativiya anavajje vare gaṇhi, etesu varesu guṇadosaṃ etameva pucchissāmī’’ti. Atha naṃ pucchanto pañcamaṃ gāthamāha –

::hangnum
15\.
::

::gatha1
‘‘Kiṃnu kodhe vā dose vā, lobhe snehe ca brāhmaṇa;
::

::gathalast
Ādīnavaṃ tvaṃ passasi, taṃ me akkhāhi pucchito’’ti.
::

Tassattho – brāhmaṇa kiṃ nu kho tvaṃ kodhe dose lobhe snehe ca ādīnavaṃ passasi, taṃ tāva me pucchito akkhāhi, na hi mayaṃ ettha ādīnavaṃ jānāmāti.

Atha naṃ mahāsatto ‘‘tena hi suṇāhī’’ti vatvā catasso gāthā abhāsi –

::hangnum
16\.
::

::gatha1
‘‘Appo hutvā bahu hoti, vaḍḍhate so akhantijo;
::

::gathalast
Āsaṅgī bahupāyāso, tasmā kodhaṃ na rocaye.
::

::hangnum
17\.
::

::gatha1
‘‘Duṭṭhassa {pb:V:4.0011} pharusā vācā, parāmāso anantarā;
::

::gatha2
Tato pāṇi tato daṇḍo, satthassa paramā gati;
::

::gathalast
Doso kodhasamuṭṭhāno, tasmā dosaṃ na rocaye.
::

::hangnum
18\.
::

::gatha1
‘‘Ālopasāhasākārā, nikatī vañcanāni ca;
::

::gathalast
Dissanti lobhadhammesu, tasmā lobhaṃ na rocaye.
::

::hangnum
19\.
::

::gatha1
‘‘Snehasaṅgathitā ganthā, senti manomayā puthū;
::

::gathalast
Te bhusaṃ upatāpenti, tasmā snehaṃ na rocaye’’ti.
::

Tattha **akhantijo**ti so anadhivāsakajātikassa akhantito jāto kodho paṭhamaṃ paritto hutvā pacchā bahu hoti aparāparaṃ vaḍḍhati. Tassa vaḍḍhanabhāvo **khantivādījātakena** (jā. 1.4.49 ādayo) ceva **cūḷadhammapālajātakena** (jā. 1.5.44 ādayo) ca vaṇṇetabbo. Apica tissāmaccassapettha bhariyaṃ ādiṃ katvā sabbaṃ saparijanaṃ māretvā pacchā attano māritavatthu kathetabbaṃ. **Āsaṅgī**ti āsaṅgakaraṇo. Yassa uppajjati, taṃ āsattaṃ laggitaṃ karoti, taṃ vatthuṃ vissajjetvā {pb:M:4.0012} gantuṃ na deti, nivattitvā akkosanādīni kāreti. **Bahupāyāso**ti bahunā kāyikacetasikadukkhasaṅkhātena upāyāsena kilamathena samannāgato. Kodhaṃ nissāya hi kodhavasena ariyādīsu katavītikkamā diṭṭhadhamme ceva samparāye ca vadhabandhavippaṭisārādīni {pb:P:4.0012} ceva pañcavidhabandhanakammakaraṇādīni ca bahūni dukkhāni anubhavantīti kodho bahupāyāso nāma. **Tasmā**ti yasmā esa evaṃ anekādīnavo, tasmā kodhaṃ na rocemi.

**Duṭṭhassā**ti kujjhanalakkhaṇena kodhena kujjhitvā aparabhāge dussanalakkhaṇena dosena duṭṭhassa paṭhamaṃ tāva ‘‘are, dāsa, pessā’’ti pharusavācā niccharati, vācāya anantarā ākaḍḍhanavikaḍḍhanavasena hatthaparāmāso, tato anantarā upakkamanavasena pāṇi pavattati, tato daṇḍo, daṇḍappahāre atikkamitvā pana ekatodhāraubhatodhārassa satthassa paramā gati, sabbapariyantā satthanipphatti hoti. Yadā hi satthena paraṃ jīvitā voropetvā pacchā teneva satthena attānaṃ jīvitā voropeti, tadā doso matthakappatto hoti. **Doso kodhasamuṭṭhāno**ti yathā anambilaṃ takkaṃ vā kañjikaṃ vā pariṇāmavasena parivattitvā ambilaṃ hoti, taṃ ekajātikampi samānaṃ ambilaṃ anambilanti nānā vuccati, tathā pubbakāle kodho pariṇamitvā {pb:V:4.0012} aparabhāge doso hoti. So akusalamūlattena ekajātikopi samāno kodho dosoti nānā vuccati. Yathā anambilato ambilaṃ, evaṃ sopi kodhato samuṭṭhātīti kodhasamuṭṭhāno. **Tasmā**ti yasmā evaṃ anekādīnavo doso, tasmā dosampi na rocemi.

**Ālopasāhasākārā**ti divā divasseva gāmaṃ paharitvā vilumpanāni ca āvudhaṃ sarīre ṭhapetvā ‘‘idaṃ nāma me dehī’’ti sāhasākārā ca. **Nikatī vañcanāni cā**ti patirūpakaṃ dassetvā parassa haraṇaṃ nikati nāma, sā asuvaṇṇameva ‘‘suvaṇṇa’’nti kūṭakahāpaṇaṃ ‘‘kahāpaṇo’’ti datvā parasantakaggahaṇe daṭṭhabbā. Paṭibhānavasena pana upāyakusalatāya parasantakaggahaṇaṃ vañcanaṃ nāma. Tassevaṃ pavatti daṭṭhabbā – eko kira ujujātiko gāmikapuriso araññato sasakaṃ ānetvā nadītīre ṭhapetvā nhāyituṃ otari. Atheko dhutto taṃ sasakaṃ sīse katvā nhāyituṃ otiṇṇo. Itaro uttaritvā sasakaṃ apassanto ito cito ca vilokesi. Tamenaṃ dhutto ‘‘kiṃ bho vilokesī’’ti vatvā ‘‘imasmiṃ me ṭhāne sasako ṭhapito, taṃ na passāmī’’ti vutte ‘‘andhabāla, tvaṃ na jānāsi, sasakā nāma nadītīre ṭhapitā palāyanti, passa ahaṃ attano sasakaṃ {pb:M:4.0013} sīse ṭhapetvāva nhāyāmī’’ti āha. So appaṭibhānatāya ‘‘evaṃ bhavissatī’’ti pakkāmi. Ekakahāpaṇena migapotakaṃ gahetvā puna taṃ datvā dvikahāpaṇagghanakassa migassa gahitavatthupettha kathetabbaṃ. **Dissanti lobhadhammesū**ti sakka, ime ālopādayo pāpadhammā lobhasabhāvesu lobhābhibhūtesu sattesu dissanti. Na hi aluddhā evarūpāni kammāni karonti. Evaṃ lobho anekādīnavo, tasmā lobhampi na rocemi.

**Snehasaṅgathitā ganthā**ti ārammaṇesu allīyanalakkhaṇena snehena saṅgathitā punappunaṃ uppādavasena ghaṭitā suttena pupphāni {pb:P:4.0013} viya baddhā nānappakāresu ārammaṇesu pavattamānā abhijjhākāyaganthā. **Senti manomayā puthū**ti te puthūsu ārammaṇesu uppannā suvaṇṇādīhi nibbattāni suvaṇṇādimayāni ābharaṇādīni viya manena nibbattattā manomayā abhijjhākāyaganthā tesu ārammaṇesu senti anusenti. **Te bhusaṃ upatāpentī**ti te evaṃ anusayitā balavatāpaṃ janentā bhusaṃ upatāpenti atikilamenti. Tesaṃ pana bhusaṃ upatāpane ‘‘sallaviddhova ruppatī’’ti (su. ni. 773) gāthāya vatthu, ‘‘piyajātikā hi gahapati, sokaparidevadukkhadomanassupāyāsā piyappabhutikā’’ (ma. ni. 2.353), ‘‘piyato jāyatī soko’’tiādīni (dha. pa. 212) suttāni ca āharitabbāni. Apica maṅgalabodhisattassa dārake datvā balavasokena hadayaṃ phali, vessantarabodhisattassa mahantaṃ domanassaṃ udapādi. Evaṃ pūritapāramīnaṃ {pb:V:4.0013} mahāsattānaṃ pemaṃ upatāpaṃ karotiyeva. Ayaṃ snehe ādīnavo, tasmā snehampi na rocemīti.

Sakko pañhavissajjanaṃ sutvā ‘‘kaṇhapaṇḍita tayā ime pañhā buddhalīḷāya sādhukaṃ kathitā, ativiya tuṭṭhosmi te, aparampi varaṃ gaṇhāhī’’ti vatvā dasamaṃ gāthamāha –

::hangnum
20\.
::

::gatha1
‘‘Etasmiṃ {pb:M:4.0014} te sulapite, patirūpe subhāsite;
::

::gathalast
Varaṃ brāhmaṇa te dammi, yaṃ kiñci manasicchasī’’ti.
::

Tato bodhisatto anantaragāthamāha –

::hangnum
21\.
::

::gatha1
‘‘Varañce me ado sakka, sabbabhūtānamissara;
::

::gatha2
Araññe me viharato, niccaṃ ekavihārino;
::

::gathalast
Ābādhā mā uppajjeyyuṃ, antarāyakarā bhusā’’ti.
::

Tattha **antarāyakarā bhusā**ti imassa me tapokammassa antarāyakarā.

Taṃ sutvā sakko ‘‘kaṇhapaṇḍito varaṃ gaṇhanto na āmisasannissitaṃ gaṇhāti, tapokammanissitameva gaṇhātī’’ti cintetvā bhiyyosomattāya pasanno aparampi varaṃ dadamāno itaraṃ gāthamāha –

::hangnum
22\.
::

::gatha1
‘‘Etasmiṃ te sulapite, patirūpe subhāsite;
::

::gathalast
Varaṃ brāhmaṇa te dammi, yaṃ kiñci manasicchasī’’ti.
::

Bodhisattopi varaggahaṇāpadesena tassa dhammaṃ desento osānagāthamāha –

::hangnum
23\.
::

::gatha1
‘‘Varañce {pb:P:4.0014} me ado sakka, sabbabhūtānamissara;
::

::gatha2
Na mano vā sarīraṃ vā, maṃ-kate sakka kassaci;
::

::gathalast
Kadāci upahaññetha, etaṃ sakka varaṃ vare’’ti.
::

Tattha {pb:V:4.0014} **mano vā**ti manodvāraṃ vā. **Sarīraṃ vā**ti kāyadvāraṃ vā, vacīdvārampi etesaṃ gahaṇena gahitamevāti veditabbaṃ. **Maṃ-kate**ti mama kāraṇā. **Upahaññethā**ti upaghātaṃ āpajjeyya aparisuddhaṃ assa. Idaṃ vuttaṃ hoti – sakka devarāja, mama kāraṇā maṃ nissāya mama anatthakāmatāya kassaci sattassa kismiñci kāle idaṃ tividhampi kammadvāraṃ na upahaññetha, pāṇātipātādīhi dasahi akusalakammapathehi vimuttaṃ parisuddhameva bhaveyyāti.

Iti {pb:M:4.0015} mahāsatto chasupi ṭhānesu varaṃ gaṇhanto nekkhammanissitameva gaṇhi, jānāti cesa ‘‘sarīraṃ nāma byādhidhammaṃ, na taṃ sakkā sakkena abyādhidhammaṃ kātu’’nti. Sattānañhi tīsu dvāresu parisuddhabhāvo asakkāyattova, evaṃ santepi tassa dhammadesanatthaṃ ime vare gaṇhi. Sakkopi taṃ rukkhaṃ dhuvaphalaṃ katvā mahāsattaṃ vanditvā sirasi añjaliṃ patiṭṭhapetvā ‘‘arogā idheva vasathā’’ti vatvā sakaṭṭhānameva gato. Bodhisattopi aparihīnajjhāno brahmalokūpago ahosi.

Satthā imaṃ dhammadesanaṃ āharitvā ‘‘ānanda, pubbe mayā nivutthabhūmippadeso ceso’’ti vatvā jātakaṃ samodhānesi – ‘‘tadā sakko anuruddho ahosi, kaṇhapaṇḍito pana ahameva ahosi’’nti.

::centre
Kaṇhajātakavaṇṇanā dutiyā.
::



[441] 3. Catuposathikajātakavaṇṇanā

{para:24-38} 24-38\. **Yo kopaneyyo**ti idaṃ catuposathikajātakaṃ **puṇṇakajātake** āvi bhavissati.

::centre
Catuposathikajātakavaṇṇanā tatiyā.
::



[442] 4. Saṅkhajātakavaṇṇanā

**Bahussuto**ti {pb:P:4.0015} idaṃ satthā jetavane viharanto sabbaparikkhāradānaṃ ārabbha kathesi. Sāvatthiyaṃ kireko upāsako tathāgatassa dhammadesanaṃ sutvā pasannacitto svātanāya nimantetvā attano gharadvāre maṇḍapaṃ kāretvā alaṅkaritvā punadivase tathāgatassa kālaṃ ārocāpesi. Satthā {pb:V:4.0015} pañcasatabhikkhuparivāro tattha gantvā paññatte āsane nisīdi. Upāsako saputtadāro saparijano buddhappamukhassa bhikkhusaṅghassa mahādānaṃ datvā puna svātanāyāti evaṃ sattāhaṃ nimantetvā mahādānaṃ pavattetvā sattame divase sabbaparikkhāraṃ adāsi. Taṃ pana dadamāno upāhanadānaṃ ussannaṃ katvā adāsi. Dasabalassa dinno upāhanasaṅghāṭo sahassagghanako {pb:M:4.0016} ahosi, dvinnaṃ aggasāvakānaṃ pañcasatagghanako, sesānaṃ pañcannaṃ bhikkhusatānaṃ satagghanako. Iti so sabbaparikkhāradānaṃ datvā attano parisāya saddhiṃ bhagavato santike nisīdi. Athassa satthā madhurena sarena anumodanaṃ karonto ‘‘upāsaka, uḷāraṃ te sabbaparikkhāradānaṃ, attamano hohi, pubbe anuppanne buddhe paccekabuddhassa ekaṃ upāhanasaṅghāṭaṃ datvā nāvāya bhinnāya appatiṭṭhe mahāsamuddepi upāhanadānanissandena patiṭṭhaṃ labhiṃsu, tvaṃ pana buddhappamukhassa bhikkhusaṅghassa sabbaparikkhāradānaṃ adāsi, tassa te upāhanadānassa phalaṃ kasmā na patiṭṭhā bhavissatī’’ti vatvā tena yācito atītaṃ āhari.

Atīte ayaṃ bārāṇasī moḷinī nāma ahosi. Moḷininagare brahmadatte rajjaṃ kārente saṅkho nāma brāhmaṇo aḍḍho mahaddhano mahābhogo pahūtavittupakaraṇo pahūtadhanadhaññasuvaṇṇarajato catūsu nagaradvāresu nagaramajjhe nivesanadvāre cāti chasu ṭhānesu cha dānasālāyo kāretvā devasikaṃ chasatasahassāni vissajjento kapaṇaddhikānaṃ mahādānaṃ pavattesi. So ekadivasaṃ cintesi ‘‘ahaṃ gehe dhane khīṇe dātuṃ na sakkhissāmi, aparikkhīṇeyeva dhane nāvāya suvaṇṇabhūmiṃ gantvā dhanaṃ āharissāmī’’ti. So nāvaṃ bandhāpetvā bhaṇḍassa pūrāpetvā puttadāraṃ āmantetvā ‘‘yāvāhaṃ āgacchāmi{pb:P:4.0016}, tāva me dānaṃ anupacchinditvā pavatteyyāthā’’ti vatvā dāsakammakaraparivuto chattaṃ ādāya upāhanaṃ āruyha majjhanhikasamaye paṭṭanagāmābhimukho pāyāsi. Tasmiṃ khaṇe gandhamādane eko paccekabuddho āvajjetvā taṃ dhanāharaṇatthāya gacchantaṃ disvā ‘‘mahāpuriso dhanaṃ āharituṃ gacchati, bhavissati nu kho assa samudde antarāyo, no’’ti āvajjetvā ‘‘bhavissatī’’ti ñatvā ‘‘esa maṃ disvā chattañca upāhanañca mayhaṃ datvā upāhanadānanissandena samudde bhinnāya nāvāya patiṭṭhaṃ labhissati, karissāmissa anuggaha’’nti ākāsenāgantvā tassāvidūre otaritvā caṇḍavātātape aṅgārasantharasadisaṃ uṇhavālukaṃ maddanto tassa abhimukho āgacchi.

So taṃ disvāva ‘‘puññakkhettaṃ me āgataṃ, ajja mayā ettha dānabījaṃ ropetuṃ vaṭṭatī’’ti tuṭṭhacitto vegena taṃ upasaṅkamitvā vanditvā ‘‘bhante, mayhaṃ anuggahatthāya thokaṃ maggā okkamma imaṃ rukkhamūlaṃ upasaṅkamathā’’ti vatvā {pb:M:4.0017} tasmiṃ rukkhamūlaṃ upasaṅkamante rukkhamūle {pb:V:4.0016} vālukaṃ ussāpetvā uttarāsaṅgaṃ paññapetvā paccekabuddhaṃ nisīdāpetvā vanditvā vāsitaparissāvitena udakena pāde dhovitvā gandhatelena makkhetvā attano upāhanā omuñcitvā papphoṭetvā gandhatelena makkhetvā tassa pādesu paṭimuñcitvā ‘‘bhante, imā upāhanā āruyha chattaṃ matthake katvā gacchathā’’ti chattupāhanaṃ adāsi. So assa anuggahatthāya taṃ gahetvā pasādasaṃvaḍḍhanatthaṃ passantassevassa uppatitvā gandhamādanameva agamāsi. Bodhisattopi taṃ disvā ativiya pasannacitto paṭṭanaṃ gantvā nāvaṃ abhiruhi. Athassa mahāsamuddaṃ paṭipannassa sattame divase nāvā vivaraṃ adāsi, udakaṃ ussiñcituṃ nāsakkhiṃsu. Mahājano maraṇabhayabhīto attano attano devatā namassitvā mahāviravaṃ viravi. Mahāsatto ekaṃ upaṭṭhākaṃ {pb:P:4.0017} gahetvā sakalasarīraṃ telena makkhetvā sappinā saddhiṃ sakkharacuṇṇaṃ yāvadatthaṃ khāditvā tampi khādāpetvā tena saddhiṃ kūpakayaṭṭhimatthakaṃ āruyha ‘‘imāya disāya amhākaṃ nagara’’nti disaṃ vavatthapetvā macchakacchapaparipanthato attānaṃ mocento tena saddhiṃ usabhamattaṃ atikkamitvā pati. Mahājano vināsaṃ pāpuṇi. Mahāsatto pana upaṭṭhākena saddhiṃ samuddaṃ tarituṃ ārabhi. Tassa tarantasseva sattamo divaso jāto. So tasmimpi kāle loṇodakena mukhaṃ vikkhāletvā uposathiko ahosiyeva.

Tadā pana catūhi lokapālehi maṇimekhalā nāma devadhītā ‘‘sace samudde nāvāya bhinnāya tisaraṇagatā vā sīlasampannā vā mātāpitupaṭṭhākā vā manussā dukkhappattā honti, te rakkheyyāsī’’ti samudde ārakkhaṇatthāya ṭhapitā hoti. Sā attano issariyena sattāhamanubhavitvā pamajjitvā sattame divase samuddaṃ olokentī sīlācārasaṃyuttaṃ saṅkhabrāhmaṇaṃ disvā ‘‘imassa sattamo divaso samudde patitassa, sace so marissati ativiya gārayhā me bhavissatī’’ti saṃviggamānahadayā hutvā ekaṃ suvaṇṇapātiṃ nānaggarasabhojanassa pūretvā vātavegena tattha gantvā tassa purato ākāse ṭhatvā ‘‘brāhmaṇa, tvaṃ sattāhaṃ nirāhāro, idaṃ dibbabhojanaṃ bhuñjā’’ti āha. So taṃ oloketvā ‘‘apanehi tava bhattaṃ, ahaṃ uposathiko’’ti āha. Athassa {pb:M:4.0018} upaṭṭhāko pacchato āgato devataṃ adisvā saddameva sutvā ‘‘ayaṃ brāhmaṇo pakatisukhumālo sattāhaṃ nirāhāratāya dukkhito maraṇabhayena vilapati maññe, assāsessāmi na’’nti cintetvā paṭhamaṃ gāthamāha –

::hangnum
39\.
::

::gatha1
‘‘Bahussuto sutadhammosi saṅkha, diṭṭhā tayā samaṇabrāhmaṇā ca;
::

::gathalast
Athakkhaṇe {pb:P:4.0018} dassayase vilāpaṃ, añño nu ko te paṭimantako mayā’’ti.
::

Tattha {pb:V:4.0017} **sutadhammosī**ti dhammopi tayā dhammikasamaṇabrāhmaṇānaṃ santike suto asi. **Diṭṭhā tayā**ti tesaṃ paccaye dentena veyyāvaccaṃ karontena dhammikasamaṇabrāhmaṇā ca tayā diṭṭhā. Evaṃ akaronto hi passantopi te na passatiyeva. **Athakkhaṇe**ti atha akkhaṇe sallapantassa kassaci abhāvena vacanassa anokāse. **Dassayase**ti ‘‘ahaṃ uposathiko’’ti vadanto vilāpaṃ dassesi. **Paṭimantako**ti mayā añño ko tava paṭimantako paṭivacanadāyako, kiṃkāraṇā evaṃ vippalapasīti?

So tassa vacanaṃ sutvā ‘‘imassa devatā na paññāyati maññe’’ti cintetvā ‘‘samma, nāhaṃ maraṇassa bhāyāmi, atthi pana me añño paṭimantako’’ti vatvā dutiyaṃ gāthamāha –

::hangnum
40\.
::

::gatha1
‘‘Subbhū subhā suppaṭimukkakambu, paggayha sovaṇṇamayāya pātiyā;
::

::gathalast
‘Bhuñjassu bhattaṃ’ iti maṃ vadeti, saddhāvittā, tamahaṃ noti brūmī’’ti.
::

Tattha **subbhū**ti subhamukhā. **Subhā**ti pāsādikā uttamarūpadharā. **Suppaṭimukkakambū**ti paṭimukkasuvaṇṇālaṅkārā. **Paggayhā**ti suvaṇṇapātiyā bhattaṃ gahetvā ukkhipitvā. **Saddhāvittā**ti saddhā ceva tuṭṭhacittā ca. ‘‘Saddhaṃ citta’’ntipi pāṭho, tassattho **saddha**nti saddahantaṃ, **citta**nti tuṭṭhacittaṃ. **Tamahaṃ** {pb:M:4.0019} **notī**ti tamahaṃ devataṃ uposathikattā paṭikkhipanto noti brūmi, na vippalapāmi sammāti.

Athassa so tatiyaṃ gāthamāha –

::hangnum
41\.
::

::gatha1
‘‘Etādisaṃ brāhmaṇa disvāna yakkhaṃ, puccheyya poso sukhamāsisāno;
::

::gathalast
Uṭṭhehi naṃ pañjalikābhipuccha, devī nusi tvaṃ uda mānusī nū’’ti.
::

Tattha **sukhamāsisāno**ti etādisaṃ yakkhaṃ disvā attano sukhaṃ āsīsanto paṇḍito puriso ‘‘amhākaṃ sukhaṃ bhavissati, na bhavissatī’’ti puccheyya. **Uṭṭhehī**ti udakato uṭṭhānākāraṃ dassento uṭṭhaha. **Pañjalikābhipucchā**ti añjaliko {pb:P:4.0019} hutvā abhipuccha. **Uda mānusī**ti udāhu mahiddhikā mānusī tvanti.

Bodhisatto ‘‘yuttaṃ kathesī’’ti taṃ pucchanto catutthaṃ gāthamāha –

::hangnum
42\.
::

::gatha1
‘‘Yaṃ {pb:V:4.0018} tvaṃ sukhenābhisamekkhase maṃ, bhuñjassu bhattaṃ iti maṃ vadesi;
::

::gathalast
Pucchāmi taṃ nāri mahānubhāve, devī nusi tvaṃ uda mānusī nū’’ti.
::

Tattha **yaṃ tva**nti yasmā tvaṃ sukhena maṃ abhisamekkhase, piyacakkhūhi olokesi. **Pucchāmi ta**nti tena kāraṇena taṃ pucchāmi.

Tato devadhītā dve gāthā abhāsi –

::hangnum
43\.
::

::gatha1
‘‘Devī ahaṃ saṅkha mahānubhāvā, idhāgatā sāgaravārimajjhe;
::

::gathalast
Anukampikā no ca paduṭṭhacittā, taveva atthāya idhāgatāsmi.
::

::hangnum
44\.
::

::gatha1
‘‘Idhannapānaṃ sayanāsanañca, yānāni nānāvividhāni saṅkha;
::

::gathalast
Sabbassa tyāhaṃ paṭipādayāmi, yaṃ kiñci tuyhaṃ manasābhipatthita’’nti.
::

Tattha {pb:M:4.0020} **idhā**ti imasmiṃ mahāsamudde. **Nānāvividhānī**ti bahūni ca anekappakārāni ca hatthiyānaassayānādīni atthi. **Sabbassa tyāha**nti tassa annapānādino sabbassa sāmikaṃ katvā taṃ te annapānādiṃ paṭipādayāmi dadāmi. **Yaṃ kiñcī**ti aññampi yaṃ kiñci manasā icchitaṃ, taṃ sabbaṃ te dammīti.

Taṃ sutvā mahāsatto ‘‘ayaṃ devadhītā samuddapiṭṭhe mayhaṃ ‘idañcidañca dammī’ti vadati, kiṃ nu kho esā mayā katena puññakammena dātukāmā, udāhu attano balena, pucchissāmi tāva na’’nti cintetvā pucchanto sattamaṃ gāthamāha –

::hangnum
45\.
::

::gatha1
‘‘Yaṃ kiñci yiṭṭhañca hutañca mayhaṃ, sabbassa no issarā tvaṃ sugatte;
::

::gathalast
Sussoṇi subbhamu suvilaggamajjhe, kissa me kammassa ayaṃ vipāko’’ti.
::

Tattha {pb:P:4.0020} **yiṭṭha**nti dānavasena yajitaṃ. **Huta**nti āhunapāhunavasena dinnaṃ. **Sabbassa no issarā tva**nti tassa amhākaṃ puññakammassa tvaṃ issarā, ‘‘imassa ayaṃ vipāko, imassa aya’’nti byākarituṃ samatthāti attho. **Sussoṇī**ti sundaraūrulakkhaṇe. **Subbhamū**ti sundarabhamuke{pb:V:4.0019}. **Suvilaggamajjhe**ti suṭṭhuvilaggitatanumajjhe. **Kissa me**ti mayā katakammesu katarakammassa ayaṃ vipāko, yenāhaṃ appatiṭṭhe samudde patiṭṭhaṃ labhāmīti.

Taṃ sutvā devadhītā ‘‘ayaṃ brāhmaṇo ‘yaṃ tena kusalaṃ kataṃ, taṃ kammaṃ na jānātī’ti aññāya pucchati maññe, kathayissāmi dānissā’’ti taṃ kathentī aṭṭhamaṃ gāthamāha –

::hangnum
46\.
::

::gatha1
‘‘Ghamme pathe brāhmaṇa ekabhikkhuṃ, ugghaṭṭapādaṃ tasitaṃ kilantaṃ;
::

::gathalast
Paṭipādayī saṅkha upāhanāni, sā dakkhiṇā kāmaduhā tavajjā’’ti.
::

Tattha **ekabhikkhu**nti ekaṃ paccekabuddhaṃ sandhāyāha. **Ugghaṭṭapāda**nti uṇhavālukāya ghaṭṭitapādaṃ. **Tasita**nti pipāsitaṃ. **Paṭipādayī**ti paṭipādesi, yojesīti attho. **Kāmaduhā**ti sabbakāmadāyikā.

Taṃ {pb:M:4.0021} sutvā mahāsatto ‘‘evarūpepi nāma appatiṭṭhe mahāsamudde mayā dinnaupāhanadānaṃ mama sabbakāmadadaṃ jātaṃ, aho sudinnaṃ me paccekabuddhassa dāna’’nti tuṭṭhacitto navamaṃ gāthamāha –

::hangnum
47\.
::

::gatha1
‘‘Sā hotu nāvā phalakūpapannā, anavassutā erakavātayuttā;
::

::gathalast
Aññassa yānassa na hettha bhūmi, ajjeva maṃ moḷiniṃ pāpayassū’’ti.
::

Tassattho – devate, evaṃ sante mayhaṃ ekaṃ nāvaṃ māpehi, khuddakaṃ pana ekadoṇikanāvaṃ māpehi, yaṃ nāvaṃ māpessasi, sā hotu nāvā bahūhi susibbitehi phalakehi upapannā, udakapavesanassābhāvena anavassutā, erakena sammā {pb:P:4.0021} gahetvā gacchantena vātena yuttā, ṭhapetvā dibbanāvaṃ aññassa yānassa ettha bhūmi natthi, tāya pana dibbanāvāya ajjeva maṃ moḷininagaraṃ pāpayassūti.

Devadhītā tassa vacanaṃ sutvā tuṭṭhacittā sattaratanamayaṃ nāvaṃ māpesi. Sā dīghato aṭṭhausabhā ahosi vitthārato catuusabhā, gambhīrato vīsatiyaṭṭhikā. Tassā indanīlamayā tayo kūpakā, sovaṇṇamayāni yottāni rajatamayāni pattāni sovaṇṇamayāni ca phiyārittāni ahesuṃ. Devatā taṃ nāvaṃ sattannaṃ ratanānaṃ pūretvā brāhmaṇaṃ āliṅgitvā alaṅkatanāvāya {pb:V:4.0020} āropesi, upaṭṭhākaṃ panassa na olokesi. Brāhmaṇo attanā katakalyāṇato tassa pattiṃ adāsi, so anumodi. Tadā devatā tampi āliṅgitvā nāvāya patiṭṭhāpesi. Atha naṃ nāvaṃ moḷininagaraṃ netvā brāhmaṇassa ghare dhanaṃ patiṭṭhāpetvā attano vasanaṭṭhānameva agamāsi. Satthā abhisambuddho hutvā –

::hangnum
48\.
::

::gatha1
‘‘Sā tattha vittā sumanā patītā, nāvaṃ sucittaṃ abhinimminitvā;
::

::gathalast
Ādāya saṅkhaṃ purisena saddhiṃ, upānayī nagaraṃ sādhuramma’’nti. –
::

::unindented
Imaṃ osānagāthaṃ abhāsi.
::

Tattha {pb:M:4.0022} **sā**ti bhikkhave, sā devatā tattha samuddamajjhe tassa vacanaṃ sutvā vittisaṅkhātāya pītiyā samannāgatattā **vittā. Sumanā**ti sundaramanā pāmojjena patītacittā hutvā vicitranāvaṃ nimminitvā brāhmaṇaṃ paricārakena saddhiṃ ādāya **sādhurammaṃ** atiramaṇīyaṃ nagaraṃ upānayīti.

Brāhmaṇopi yāvajīvaṃ aparimitadhanaṃ gehaṃ ajjhāvasanto dānaṃ datvā sīlaṃ rakkhitvā jīvitapariyosāne sapariso devanagaraṃ paripūresi.

Satthā {pb:P:4.0022} imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne upāsako sotāpattiphale patiṭṭhahi.

Tadā devadhītā uppalavaṇṇā ahosi, upaṭṭhākapuriso ānando, saṅkhabrāhmaṇo pana ahameva ahosinti.

::centre
Saṅkhajātakavaṇṇanā catutthā.
::



[443] 5. Cūḷabodhijātakavaṇṇanā

**Yo te imaṃ visālakkhi**nti idaṃ satthā jetavane viharanto ekaṃ kodhanaṃ bhikkhuṃ ārabbha kathesi. So kira bhikkhu niyyānike buddhasāsane pabbajitvāpi kodhaṃ niggahetuṃ nāsakkhi, kodhano ahosi upāyāsabahulo, appampi vutto samāno abhisajji kuppi byāpajji {pb:V:4.0021} patiṭṭhayi. Satthā tassa kodhanabhāvaṃ sutvā pakkosāpetvā ‘‘saccaṃ kira tvaṃ kodhano’’ti pucchitvā ‘‘saccaṃ bhante’’ti vutte ‘‘bhikkhu kodho nāma vāretabbo, evarūpo hi idhaloke ca paraloke ca anatthakārako, tvaṃ nikkodhassa buddhassa sāsane pabbajitvā kasmā kujjhasi, porāṇakapaṇḍitā bāhirasāsane pabbajitvāpi kodhaṃ na kariṃsū’’ti vatvā atītaṃ āhari.

Atīte bārāṇasiyaṃ brahmadatte rajjaṃ kārente aññatarasmiṃ kāsinigame eko brāhmaṇo aḍḍho mahaddhano mahābhogo aputtako ahosi, tassa brāhmaṇī puttaṃ patthesi. Tadā bodhisatto brahmalokā cavitvā tassā kucchiyaṃ nibbatti, tassa nāmaggahaṇadivase ‘‘bodhikumāro’’ti nāmaṃ kariṃsu. Tassa vayappattakāle takkasilaṃ gantvā {pb:M:4.0023} sabbasippāni uggaṇhitvā paccāgatassa anicchantasseva mātāpitaro samānajātikā kulā kumārikaṃ ānesuṃ. Sāpi brahmalokā cutāva uttamarūpadharā devaccharapaṭibhāgā. Tesaṃ anicchamānānaññeva aññamaññaṃ āvāhavivāhaṃ kariṃsu. Ubhinnaṃ panetesaṃ kilesasamudācāro nāma na bhūtapubbo, saṃrāgavasena aññamaññassa olokanaṃ nāma nāhosi, supinepi methunadhammo nāma na diṭṭhapubbo, evaṃ parisuddhasīlā ahesuṃ.

Athāparabhāge mahāsatto mātāpitūsu kālakatesu tesaṃ sarīrakiccaṃ katvā taṃ pakkositvā ‘‘bhadde, tvaṃ imaṃ {pb:P:4.0023} asītikoṭidhanaṃ gahetvā sukhena jīvāhī’’ti āha. ‘‘Kiṃ karissatha tumhe pana, ayyaputtā’’ti? ‘‘Mayhaṃ dhanena kiccaṃ natthi, himavantapadesaṃ pavisitvā isipabbajjaṃ pabbajitvā attano patiṭṭhaṃ karissāmī’’ti. ‘‘Kiṃ pana ayyaputta pabbajjā nāma purisānaññeva vaṭṭatī’’ti? ‘‘Itthīnampi vaṭṭati, bhadde’’ti. ‘‘Tena hi ahaṃ tumhehi chaṭṭitakheḷaṃ na gaṇhissāmi, mayhampi dhanena kiccaṃ natthi, ahampi pabbajissāmī’’ti. ‘‘Sādhu, bhadde’’ti. Te ubhopi mahādānaṃ datvā nikkhamitvā ramaṇīye bhūmibhāge assamaṃ katvā pabbajitvā uñchācariyāya phalāphalehi yāpentā tattha dasamattāni saṃvaccharāni vasiṃsu, jhānaṃ pana nesaṃ na tāva uppajjati. Te tattha pabbajjāsukheneva dasa saṃvacchare vasitvā loṇambilasevanatthāya janapadacārikaṃ carantā anupubbena bārāṇasiṃ patvā rājuyyāne vasiṃsu.

Athekadivasaṃ rājā uyyānapālaṃ paṇṇākāraṃ ādāya āgataṃ disvā ‘‘uyyānakīḷikaṃ kīḷissāma, uyyānaṃ sodhehī’’ti vatvā tena sodhitaṃ sajjitaṃ uyyānaṃ mahantena parivārena agamāsi. Tasmiṃ khaṇe te ubhopi janā uyyānassa ekapasse pabbajjāsukhena vītināmetvā nisinnā {pb:V:4.0022} honti. Atha rājā uyyāne vicaranto te ubhopi nisinnake disvā paramapāsādikaṃ uttamarūpadharaṃ paribbājikaṃ olokento paṭibaddhacitto ahosi. So kilesavasena kampanto ‘‘pucchissāmi tāva, ayaṃ paribbājikā imassa kiṃ hotī’’ti bodhisattaṃ upasaṅkamitvā ‘‘pabbajita ayaṃ te paribbājikā kiṃ hotī’’ti pucchi. Mahārāja, kiñci na hoti, kevalaṃ ekapabbajjāya pabbajitā, apica kho pana me gihikāle pādaparicārikā ahosīti. Taṃ sutvā rājā ‘‘ayaṃ kiretassa kiñci na hoti, apica kho pana gihikāle pādaparicārikā kirassa ahosi{pb:M:4.0024}, sace panāhaṃ issariyabalena gahetvā gaccheyyaṃ, kiṃ nu kho esa karissati, pariggaṇhissāmi tāva na’’nti cintetvā upasaṅkamitvā paṭhamaṃ gāthamāha –

::hangnum
49\.
::

::gatha1
‘‘Yo {pb:P:4.0024} te imaṃ visālakkhiṃ, piyaṃ saṃmhitabhāsiniṃ;
::

::gathalast
Ādāya balā gaccheyya, kiṃ nu kayirāsi brāhmaṇā’’ti.
::

Tattha **saṃmhitabhāsini**nti mandahasitabhāsiniṃ. **Balā gaccheyyā**ti balakkārena ādāya gaccheyya. **Kiṃ nu kayirāsī**ti tassa tvaṃ brāhmaṇa kiṃ kareyyāsīti?

Athassa kathaṃ sutvā mahāsatto dutiyaṃ gāthamāha –

::hangnum
50\.
::

::gatha1
‘‘Uppajje me na mucceyya, na me mucceyya jīvato;
::

::gathalast
Rajaṃva vipulā vuṭṭhi, khippameva nivāraye’’ti.
::

Tassattho – mahārāja, sace imaṃ gahetvā gacchante kismiñci mama abbhantare kopo uppajjeyya, so me anto uppajjitvā na mucceyya, yāvāhaṃ jīvāmi, tāva me na mucceyya. Nāssa anto ghanasannivāsena patiṭṭhātuṃ dassāmi, atha kho yathā uppannaṃ rajaṃ vipulā meghavuṭṭhi khippaṃ nivāreti, tathā khippameva naṃ mettābhāvanāya niggahetvā vāressāmīti.

Evaṃ mahāsatto sīhanādaṃ nadi. Rājā panassa kathaṃ sutvāpi andhabālatāya paṭibaddhaṃ attano cittaṃ nivāretuṃ asakkonto aññataraṃ amaccaṃ āṇāpesi ‘‘imaṃ paribbājikaṃ rājanivesanaṃ nehī’’ti. So ‘‘sādhū’’ti paṭissuṇitvā ‘‘adhammo loke vattati, ayutta’’ntiādīni {pb:V:4.0023} vatvā paridevamānaṃyeva naṃ ādāya pāyāsi. Bodhisatto tassā paridevanasaddaṃ sutvā ekavāraṃ oloketvā puna na olokesi. Taṃ rodantiṃ paridevantiṃ rājanivesanameva nayiṃsu. Sopi bārāṇasirājā uyyāne papañcaṃ akatvāva sīghataraṃ gantvā taṃ paribbājikaṃ pakkosāpetvā mahantena yasena nimantesi. Sā yasassa aguṇaṃ pabbajāya eva guṇaṃ kathesi. Rājā kenaci pariyāyena tassā manaṃ alabhanto taṃ ekasmiṃ gabbhe kāretvā cintesi ‘‘ayaṃ paribbājikā evarūpaṃ yasaṃ na icchati, sopi tāpaso evarūpaṃ mātugāmaṃ gahetvā gacchante kujjhitvā olokitamattampi {pb:M:4.0025} na akāsi, pabbajitā kho pana bahumāyā honti, kiñci payojetvā anatthampi me kareyya, gacchāmi {pb:P:4.0025} tāva jānāmi kiṃ karonto nisinno’’ti saṇṭhātuṃ asakkonto uyyānaṃ agamāsi. Bodhisattopi cīvaraṃ sibbanto nisīdi. Rājā mandaparivārova padasaddaṃ akaronto saṇikaṃ upasaṅkami. Bodhisatto rājānaṃ anoloketvā cīvarameva sibbi. Rājā ‘‘ayaṃ kujjhitvā mayā saddhiṃ na sallapatī’’ti maññamāno ‘‘ayaṃ kūṭatāpaso ‘kodhassa uppajjituṃ na dassāmi, uppannampi naṃ khippameva niggaṇhissāmī’ti paṭhamameva gajjitvā idāni kodhena thaddho hutvā mayā saddhiṃ na sallapatī’’ti saññāya tatiyaṃ gāthamāha –

::hangnum
51\.
::

::gatha1
‘‘Yaṃ nu pubbe vikatthittho, balamhiva apassito;
::

::gathalast
Svajja tuṇhikato dāni, saṅghāṭiṃ sibbamacchasī’’ti.
::

Tattha **balamhiva apassito**ti balanissito viya hutvā. **Tuṇhikato**ti kiñci avadanto. **Sibbamacchasī**ti sibbanto acchasi.

Taṃ sutvā mahāsatto ‘‘ayaṃ rājā kodhavasena maṃ nālapatīti maññati, kathessāmi dānissa uppannassa kodhassa vasaṃ agatabhāva’’nti cintetvā catutthaṃ gāthamāha –

::hangnum
52\.
::

::gatha1
‘‘Uppajji me na muccittha, na me muccittha jīvato;
::

::gathalast
Rajaṃva vipulā vuṭṭhi, khippameva nivārayi’’nti.
::

Tassattho – mahārāja, uppajji me, na na uppajji, na pana me muccittha, nāssa pavisitvā hadaye ṭhātuṃ adāsiṃ, iti so mama jīvato na muccittheva, rajaṃ vipulā vuṭṭhi viya khippameva naṃ nivāresinti.

Taṃ {pb:V:4.0024} sutvā rājā ‘‘kiṃ nu kho esa kopameva sandhāya vadati, udāhu aññaṃ kiñci sippaṃ sandhāya kathesi, pucchissāmi tāva na’’nti cintetvā pucchanto pañcamaṃ gāthamāha –

::hangnum
53\.
::

::gatha1
‘‘Kiṃ te uppajji no mucci, kiṃ te na mucci jīvato;
::

::gathalast
Rajaṃva vipulā vuṭṭhi, katamaṃ taṃ nivārayī’’ti.
::

Tattha {pb:P:4.0026} **kiṃ te uppajji no muccī**ti kiṃ tava uppajji ceva na mucci ca.

Taṃ {pb:M:4.0026} sutvā bodhisatto ‘‘mahārāja, evaṃ kodho bahuādīnavo mahāvināsadāyako, eso mama uppajji, uppannañca naṃ mettābhāvanāya nivāresi’’nti kodhe ādīnavaṃ pakāsento –

::hangnum
54\.
::

::gatha1
‘‘Yamhi jāte na passati, ajāte sādhu passati;
::

::gathalast
So me uppajji no mucci, kodho dummedhagocaro.
::

::hangnum
55\.
::

::gatha1
‘‘Yena jātena nandanti, amittā dukkhamesino;
::

::gathalast
So me uppajji no mucci, kodho dummedhagocaro.
::

::hangnum
56\.
::

::gatha1
‘‘Yasmiñca jāyamānamhi, sadatthaṃ nāvabujjhati;
::

::gathalast
So me uppajji no mucci, kodho dummedhagocaro.
::

::hangnum
57\.
::

::gatha1
‘‘Yenābhibhūto kusalaṃ jahāti, parakkare vipulañcāpi atthaṃ;
::

::gathalast
Sa bhīmaseno balavā pamaddī, kodho mahārāja na me amuccatha.
::

::hangnum
58\.
::

::gatha1
‘‘Kaṭṭhasmiṃ matthamānasmiṃ, pāvako nāma jāyati;
::

::gathalast
Tameva kaṭṭhaṃ ḍahati, yasmā so jāyate gini.
::

::hangnum
59\.
::

::gatha1
‘‘Evaṃ mandassa posassa, bālassa avijānato;
::

::gathalast
Sārambhā jāyate kodho, sopi teneva ḍayhati.
::

::hangnum
60\.
::

::gatha1
‘‘Aggīva {pb:V:4.0025} tiṇakaṭṭhasmiṃ, kodho yassa pavaḍḍhati;
::

::gathalast
Nihīyati tassa yaso, kāḷapakkheva candimā.
::

::hangnum
61\.
::

::gatha1
‘‘Anedho dhūmaketūva, kodho yassūpasammati;
::

::gathalast
Āpūrati tassa yaso, sukkapakkheva candimā’’ti. – imā gāthā āha;
::

Tattha **na passatī**ti attatthampi na passati, pageva paratthaṃ. **Sādhu passatī**ti attatthaṃ paratthaṃ ubhayatthampi sādhu passati. **Dummedhagocaro**ti nippaññānaṃ ādhārabhūto gocaro. **Dukkhamesino**ti dukkhaṃ icchantā. **Sadattha**nti attano {pb:M:4.0027} atthabhūtaṃ atthato ceva dhammato ca vuddhiṃ. **Parakkare**ti vipulampi atthaṃ uppannaṃ parato kāreti, apanetha, na me iminā atthoti vadati. **Sa bhīmaseno**ti so kodho bhīmāya bhayajananiyā mahatiyā kilesasenāya {pb:P:4.0027} samannāgato. **Pamaddī**ti attano balavabhāvena uḷārepi satte gahetvā attano vase karaṇena maddanasamattho. **Na me amuccathā**ti mama santikā mokkhaṃ na labhati, hadaye vā pana me khīraṃ viya muhuttaṃ dadhibhāvena na patiṭṭhahitthātipi attho.

**Kaṭṭhasmiṃ matthamānasmi**nti araṇīsahitena matthiyamāne, ‘‘maddamānasmi’’ntipi pāṭho. **Yasmā**ti yato kaṭṭhā jāyati, tameva ḍahati. **Ginī**ti aggi. **Bālassa avijānato**ti bālassa avijānantassa. **Sārambhā jāyate**ti ahaṃ tvanti ākaḍḍhanavikaḍḍhanaṃ karontassa karaṇuttariyalakkhaṇā sārambhā araṇīmatthanā viya pāvako kodho jāyati. **Sopi tenevā**ti sopi bālo teneva kodhena kaṭṭhaṃ viya agginā ḍayhati. **Anedho dhūmaketūvā**ti anindhano aggi viya. **Tassā**ti tassa adhivāsanakhantiyā samannāgatassa puggalassa sukkapakkhe cando viya laddho yaso aparāparaṃ āpūratīti.

Rājā mahāsattassa dhammakathaṃ sutvā tuṭṭho ekaṃ amaccaṃ āṇāpetvā paribbājikaṃ āharāpetvā ‘‘bhante nikkodhatāpasa, ubhopi tumhe pabbajjāsukhena vītināmentā idheva uyyāne vasatha, ahaṃ vo dhammikaṃ rakkhāvaraṇaguttiṃ karissāmī’’ti vatvā khamāpetvā vanditvā pakkāmi. Te ubhopi tattheva vasiṃsu. Aparabhāge paribbājikā kālamakāsi. Bodhisatto tassā kālakatāya himavantaṃ pavisitvā abhiññā ca samāpattiyo ca nibbattetvā cattāro brahmavihāre bhāvetvā brahmalokaparāyaṇo ahosi.

Satthā {pb:V:4.0026} imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne kodhano bhikkhu anāgāmiphale patiṭṭhahi.

Tadā paribbājikā rāhulamātā ahosi, rājā ānando, paribbājako pana ahameva ahosinti.

::centre
Cūḷabodhijātakavaṇṇanā pañcamā.
::



[444] 6. Kaṇhadīpāyanajātakavaṇṇanā

**Sattāhamevāha**nti {pb:M:4.0028} idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. Vatthu **kusajātake** (jā. 2.20.1 ādayo) āvi bhavissati. Satthā taṃ bhikkhuṃ ‘‘saccaṃ kira tvaṃ bhikkhu ukkaṇṭhitosī’’ti pucchitvā ‘‘saccaṃ bhante’’ti {pb:P:4.0028} vutte ‘‘bhikkhu porāṇakapaṇḍitā anuppanne buddhe bāhirakapabbajjaṃ pabbajitvā atirekapaññāsavassāni anabhiratā brahmacariyaṃ carantā hirottappabhedabhayena attano ukkaṇṭhitabhāvaṃ na kassaci kathesuṃ, tvaṃ kasmā evarūpe niyyānikasāsane pabbajitvā mādisassa garuno buddhassa sammukhe ṭhatvā catuparisamajjhe ukkaṇṭhitabhāvaṃ āvi karosi, kimatthaṃ attano hirottappaṃ na rakkhasī’’ti vatvā atītaṃ āhari.

Atīte vaṃsaraṭṭhe kosambiyaṃ nāma nagare kosambako nāma rājā rajjaṃ kāresi. Tadā aññatarasmiṃ nigame dve brāhmaṇā asītikoṭidhanavibhavā aññamaññaṃ piyasahāyakā kāmesu dosaṃ disvā mahādānaṃ pavattetvā ubhopi kāme pahāya mahājanassa rodantassa paridevantassa nikkhamitvā himavantapadese assamapadaṃ katvā pabbajitvā uñchācariyāya vanamūlaphalāphalena yāpentā paṇṇāsa vassāni vasiṃsu, jhānaṃ uppādetuṃ nāsakkhiṃsu. Te paṇṇāsavassaccayena loṇambilasevanatthāya janapadaṃ carantā kāsiraṭṭhaṃ sampāpuṇiṃsu. Tatra aññatarasmiṃ nigamagāme dīpāyanatāpasassa gihisahāyo maṇḍabyo nāma atthi, te ubhopi tassa santikaṃ agamaṃsu. So te disvāva attamano paṇṇasālaṃ kāretvā ubhopi te catūhi paccayehi upaṭṭhahi. Te tattha tīṇi cattāri vassāni vasitvā taṃ āpucchitvā cārikaṃ carantā bārāṇasiṃ patvā atimuttakasusāne vasiṃsu. Tattha dīpāyano yathābhirantaṃ viharitvā puna tasseva sahāyassa santikaṃ gato. Maṇḍabyatāpaso tattheva vasi.

Athekadivasaṃ {pb:V:4.0027} eko coro antonagare corikaṃ katvā dhanasāraṃ ādāya nikkhanto ‘‘coro’’ti ñatvā paṭibuddhehi gharassāmikehi ceva ārakkhamanussehi ca anubaddho niddhamanena nikkhamitvā vegena susānaṃ pavisitvā tāpasassa paṇṇasāladvāre bhaṇḍikaṃ chaṭṭetvā palāyi{pb:M:4.0029}. Manussā bhaṇḍikaṃ disvā ‘‘are duṭṭhajaṭila, tvaṃ rattiṃ corikaṃ katvā {pb:P:4.0029} divā tāpasarūpena carasī’’ti tajjetvā pothetvā taṃ ādāya netvā rañño dassayiṃsu. Rājā anupaparikkhitvāva ‘‘gacchatha, naṃ sūle uttāsethā’’ti āha. Te taṃ susānaṃ netvā khadirasūlaṃ āropayiṃsu, tāpasassa sarīre sūlaṃ na pavisati. Tato nimbasūlaṃ āhariṃsu, tampi na pavisati. Ayasūlaṃ āhariṃsu, tampi na pavisati. Tāpaso ‘‘kiṃ nu kho me pubbakamma’’nti olokesi, athassa jātissarañāṇaṃ uppajji, tena pubbakammaṃ oloketvā addasa. Kiṃ panassa pubbakammanti? Koviḷārasūle makkhikāvedhanaṃ. So kira purimabhave vaḍḍhakiputto hutvā pitu rukkhatacchanaṭṭhānaṃ gantvā ekaṃ makkhikaṃ gahetvā koviḷārasalākāya sūle viya vijjhi. Tamenaṃ pāpakammaṃ imaṃ ṭhānaṃ patvā gaṇhi. So ‘‘na sakkā ito pāpā mayā muccitu’’nti ñatvā rājapurise āha ‘‘sace maṃ sūle uttāsetukāmattha, koviḷārasūlaṃ āharathā’’ti. Te tathā katvā taṃ sūle uttāsetvā ārakkhaṃ datvā pakkamiṃsu.

Ārakkhakā paṭicchannā hutvā tassa santikaṃ āgacchante olokenti. Tadā dīpāyano ‘‘ciradiṭṭho me sahāyo’’ti maṇḍabyassa santikaṃ āgacchanto ‘‘sūle uttāsito’’ti taṃ divasaññeva antarāmagge sutvā taṃ ṭhānaṃ gantvā ekamantaṃ ṭhito ‘‘kiṃ samma kārakosī’’ti pucchitvā ‘‘akārakomhī’’ti vutte ‘‘attano manopadosaṃ rakkhituṃ sakkhi, nāsakkhī’’ti pucchi. ‘‘Samma, yehi ahaṃ gahito, neva tesaṃ, na rañño upari mayhaṃ manopadoso atthī’’ti. ‘‘Evaṃ sante tādisassa sīlavato chāyā mayhaṃ sukhā’’ti vatvā dīpāyano sūlaṃ nissāya nisīdi. Athassa sarīre maṇḍabyassa sarīrato lohitabindūni patiṃsu. Tāni suvaṇṇavaṇṇasarīre patitapatitāni sussitvā kāḷakāni uppajjiṃsu. Tato paṭṭhāyeva so kaṇhadīpāyano nāma ahosi. So sabbarattiṃ tattheva nisīdi.

Punadivase ārakkhapurisā āgantvā taṃ pavattiṃ rañño ārocesuṃ. Rājā ‘‘anisāmetvāva me kata’’nti vegena tattha gantvā {pb:P:4.0030} ‘‘pabbajita, kasmā sūlaṃ nissāya nisinnosī’’ti dīpāyanaṃ pucchi. Mahārāja, imaṃ tāpasaṃ rakkhanto nisinnomhi. Kiṃ pana tvaṃ mahārāja, imassa kārakabhāvaṃ vā akārakabhāvaṃ vā ñatvā evaṃ kāresīti? So kammassa asodhitabhāvaṃ ācikkhi. Athassa {pb:M:4.0030} so ‘‘mahārāja, raññā nāma nisammakārinā bhavitabbaṃ{pb:V:4.0028}, alaso gihī kāmabhogī na sādhū’’tiādīni vatvā dhammaṃ desesi. Rājā maṇḍabyassa niddosabhāvaṃ ñatvā ‘‘sūlaṃ harathā’’ti āṇāpesi. Sūlaṃ harantā harituṃ na sakkhiṃsu. Maṇḍabyo āha – ‘‘mahārāja, ahaṃ pubbe katakammadosena evarūpaṃ bhayaṃ sampatto, mama sarīrato sūlaṃ harituṃ na sakkā, sace mayhaṃ jīvitaṃ dātukāmo, kakacaṃ āharāpetvā imaṃ sūlaṃ cammasamaṃ chindāpehī’’ti. Rājā tathā kāresi. Antosarīre sūlo antoyeva ahosi. Tadā kira so sukhumaṃ koviḷārasalākaṃ gahetvā makkhikāya vaccamaggaṃ pavesesi, taṃ tassa antosarīreyeva ahosi. So tena kāraṇena amaritvā attano āyukkhayeneva mari, tasmā ayampi na mato. Rājā tāpase vanditvā khamāpetvā ubhopi uyyāne vasāpento paṭijaggi, tato paṭṭhāya maṇḍabyo āṇimaṇḍabyo nāma jāto. So rājānaṃ upanissāya tattheva vasi, dīpāyano pana tassa vaṇaṃ phāsukaṃ katvā attano gihisahāyamaṇḍabyassa santikameva gato.

Taṃ paṇṇasālaṃ pavisantaṃ disvā eko puriso sahāyassa ārocesi. So sutvāva tuṭṭhacitto saputtadāro bahū gandhamālatelaphāṇitādīni ādāya taṃ paṇṇasālaṃ gantvā dīpāyanaṃ vanditvā pāde dhovitvā telena makkhetvā pānakaṃ pāyetvā āṇimaṇḍabyassa pavattiṃ suṇanto nisīdi. Athassa putto yaññadattakumāro nāma caṅkamanakoṭiyaṃ geṇḍukena kīḷi, tatra cekasmiṃ vammike āsīviso vasati. Kumārassa bhūmiyaṃ pahaṭageṇḍuko gantvā vammikabile āsīvisassa matthake pati. So ajānanto bile hatthaṃ pavesesi. Atha naṃ kuddho āsīviso hatthe ḍaṃsi. So visavegena mucchito tattheva pati. Athassa mātāpitaro {pb:P:4.0031} sappena ḍaṭṭhabhāvaṃ ñatvā kumārakaṃ ukkhipitvā tāpasassa santikaṃ ānetvā pādamūle nipajjāpetvā ‘‘bhante, pabbajitā nāma osadhaṃ vā parittaṃ vā jānanti, puttakaṃ no ārogaṃ karothā’’ti āhaṃsu. Ahaṃ osadhaṃ na jānāmi, nāhaṃ vejjakammaṃ karissāmīti. ‘‘Tena hi bhante, imasmiṃ kumārake mettaṃ katvā saccakiriyaṃ karothā’’ti {pb:M:4.0031} vutte tāpaso ‘‘sādhu, saccakiriyaṃ karissāmī’’ti vatvā yaññadattassa sīse hatthaṃ ṭhapetvā paṭhamaṃ gāthamāha –

::hangnum
62\.
::

::gatha1
‘‘Sattāhamevāhaṃ pasannacitto, puññatthiko ācariṃ brahmacariyaṃ;
::

::gatha2
Athāparaṃ yaṃ caritaṃ mamedaṃ, vassāni paññāsa samādhikāni;
::

::gatha3
Akāmakovāpi ahaṃ carāmi, etena saccena suvatthi hotu;
::

::gathalast
Hataṃ visaṃ jīvatu yaññadatto’’ti.
::

Tattha {pb:V:4.0029} **athāparaṃ yaṃ carita**nti tasmā sattāhā uttari yaṃ mama brahmacariyaṃ. **Akāmakovāpī**ti pabbajjaṃ anicchantoyeva. **Etena saccena suvatthi hotū**ti sace atirekapaṇṇāsavassāni anabhirativāsaṃ vasantena mayā kassaci anārocitabhāvo saccaṃ, etena saccena yaññadattakumārassa sotthibhāvo hotu, jīvitaṃ paṭilabhatūti.

Athassa saha saccakiriyāya yaññadattassa thanappadesato uddhaṃ visaṃ bhassitvā pathaviṃ pāvisi. Kumāro akkhīni ummīletvā mātāpitaro oloketvā ‘‘ammatātā’’ti vatvā parivattitvā nipajji. Athassa pitaraṃ kaṇhadīpāyano āha – ‘‘mayā tāva mama balaṃ kataṃ, tvampi attano balaṃ karohī’’ti. So ‘‘ahampi saccakiriyaṃ karissāmī’’ti puttassa ure hatthaṃ ṭhapetvā dutiyaṃ gāthamāha –

::hangnum
63\.
::

::gatha1
‘‘Yasmā dānaṃ nābhinandiṃ kadāci, disvānahaṃ atithiṃ vāsakāle;
::

::gatha2
Na {pb:P:4.0032} cāpi me appiyataṃ aveduṃ, bahussutā samaṇabrāhmaṇā ca;
::

::gatha3
Akāmakovāpi ahaṃ dadāmi, etena saccena suvatthi hotu;
::

::gathalast
Hataṃ visaṃ jīvatu yaññadatto’’ti.
::

Tattha **vāsakāle**ti vasanatthāya gehaṃ āgatakāle. **Na cāpi me appiyataṃ avedu**nti bahussutāpi samaṇabrāhmaṇā ‘‘ayaṃ neva dānaṃ abhinandati {pb:M:4.0032} na amhe’’ti imaṃ mama appiyabhāvaṃ neva jāniṃsu. Ahañhi te piyacakkhūhiyeva olokemīti dīpeti. **Etena saccenā**ti sace ahaṃ dānaṃ dadamāno vipākaṃ asaddahitvā attano anicchāya dammi, anicchanabhāvaṃ mama pare na jānanti, etena saccena suvatthi hotūti attho.

Evaṃ tassa saccakiriyāya saha kaṭito uddhaṃ visaṃ bhassitvā pathaviṃ pāvisi. Kumāro uṭṭhāya nisīdi, ṭhātuṃ pana na sakkoti. Athassa pitā mātaraṃ āha ‘‘bhadde, mayā attano balaṃ kataṃ, tvaṃ idāni saccakiriyaṃ katvā puttassa uṭṭhāya gamanabhāvaṃ karohī’’ti. ‘‘Sāmi, atthi mayhaṃ ekaṃ saccaṃ, tava pana santike kathetuṃ na sakkomī’’ti. ‘‘Bhadde, yathā tathā me puttaṃ arogaṃ karohī’’ti. Sā ‘‘sādhū’’ti sampaṭicchitvā saccaṃ karontī tatiyaṃ gāthamāha –

::hangnum
64\.
::

::gatha1
‘‘Āsīviso {pb:V:4.0030} tāta pahūtatejo, yo taṃ aḍaṃsī bilarā udicca;
::

::gatha2
Tasmiñca me appiyatāya ajja, pitarañca te natthi koci viseso;
::

::gathalast
Etena saccena suvatthi hotu, hataṃ visaṃ jīvatu yaññadatto’’ti.
::

Tattha **tātā**ti puttaṃ ālapati. **Pahūtatejo**ti balavaviso. **Bilarā**ti vivarā, ayameva vā pāṭho. **Udiccā**ti uṭṭhahitvā, vammikabilato uṭṭhāyāti attho. **Pitarañca te**ti pitari ca te. Aṭṭhakathāyaṃ pana ayameva pāṭho. Idaṃ vuttaṃ hoti – ‘‘tāta, yaññadatta tasmiñca āsīvise tava pitari {pb:P:4.0033} ca appiyabhāvena mayhaṃ koci viseso natthi. Tañca pana appiyabhāvaṃ ṭhapetvā ajja mayā koci jānāpitapubbo nāma natthi, sace etaṃ saccaṃ, etena saccena tava sotthi hotū’’ti.

Saha ca saccakiriyāya sabbaṃ visaṃ bhassitvā pathaviṃ pāvisi. Yaññadatto nibbisena sarīrena uṭṭhāya kīḷituṃ āraddho. Evaṃ putte uṭṭhite maṇḍabyo dīpāyanassa ajjhāsayaṃ pucchanto catutthaṃ gāthamāha –

::hangnum
65\.
::

::gatha1
‘‘Santā {pb:M:4.0033} dantāyeva paribbajanti, aññatra kaṇhā natthākāmarūpā;
::

::gathalast
Dīpāyana kissa jigucchamāno, akāmako carasi brahmacariya’’nti.
::

Tassattho – ye keci khattiyādayo kāme pahāya idha loke pabbajanti, te aññatra kaṇhā bhavantaṃ kaṇhaṃ ṭhapetvā aññe akāmarūpā nāma natthi, sabbe jhānabhāvanāya kilesānaṃ samitattā santā, cakkhādīni dvārāni yathā nibbisevanāni honti, tathā tesaṃ damitattā dantā hutvā abhiratāva brahmacariyaṃ caranti, tvaṃ pana bhante dīpāyana, kiṃkāraṇā tapaṃ jigucchamāno akāmako hutvā brahmacariyaṃ carasi, kasmā puna na agārameva ajjhāvasasīti.

Athassa so kāraṇaṃ kathento pañcamaṃ gāthamāha –

::hangnum
66\.
::

::gatha1
‘‘Saddhāya nikkhamma punaṃ nivatto, so eḷamūgova bālo vatāyaṃ;
::

::gatha2
Etassa vādassa jigucchamāno, akāmako carāmi brahmacariyaṃ;
::

::gathalast
Viññuppasatthañca satañca ṭhānaṃ, evampahaṃ puññakaro bhavāmī’’ti.
::

Tassattho {pb:V:4.0031} – kaṇho kammañca phalañca saddahitvā tāva mahantaṃ vibhavaṃ pahāya agārā nikkhamitvā yaṃ jahi, puna tadatthameva nivatto. So ayaṃ eḷamūgo gāmadārako viya bālo vatāti imaṃ vādaṃ jigucchamāno ahaṃ attano hirottappabhedabhayena anicchamānopi brahmacariyaṃ carāmi. Kiñca bhiyyo pabbajjāpuññañca nāmetaṃ viññūhi buddhādīhi pasatthaṃ, tesaṃyeva ca sataṃ nivāsaṭṭhānaṃ. Evaṃ imināpi kāraṇena ahaṃ puññakaro bhavāmi, assumukhopi rudamāno brahmacariyaṃ carāmiyevāti.

Evaṃ {pb:P:4.0034} so attano ajjhāsayaṃ kathetvā puna maṇḍabyaṃ pucchanto chaṭṭhaṃ gāthamāha –

::hangnum
67\.
::

::gatha1
‘‘Samaṇe {pb:M:4.0034} tuvaṃ brāhmaṇe addhike ca, santappayāsi annapānena bhikkhaṃ;
::

::gatha2
Opānabhūtaṃva gharaṃ tava yidaṃ, annena pānena upetarūpaṃ;
::

::gathalast
Atha kissa vādassa jigucchamāno, akāmako dānamimaṃ dadāsī’’ti.
::

Tattha **bhikkha**nti bhikkhāya carantānaṃ bhikkhañca sampādetvā dadāsi. **Opānabhūtaṃvā**ti catumahāpathe khatasādhāraṇapokkharaṇī viya.

Tato maṇḍabyo attano ajjhāsayaṃ kathento sattamaṃ gāthamāha –

::hangnum
68\.
::

::gatha1
‘‘Pitaro ca me āsuṃ pitāmahā ca, saddhā ahuṃ dānapatī vadaññū;
::

::gatha2
Taṃ kullavattaṃ anuvattamāno, māhaṃ kule antimagandhano ahuṃ;
::

::gathalast
Etassa vādassa jigucchamāno, akāmako dānamimaṃ dadāmī’’ti.
::

Tattha ‘‘āsu’’nti padassa ‘‘saddhā’’ti iminā sambandho, saddhā ahesunti attho. **Ahu**nti saddhā hutvā tato uttari dānajeṭṭhakā ceva ‘‘detha karothā’’ti vuttavacanassa atthajānanakā ca ahesuṃ. **Taṃ kullavatta**nti taṃ kulavattaṃ, aṭṭhakathāyaṃ pana ayameva pāṭho. **Māhaṃ kule antimagandhano ahu**nti ‘‘ahaṃ attano kule sabbapacchimako ceva kulapalāpo ca mā ahu’’nti sallakkhetvā etaṃ ‘‘kulaantimo kulapalāpo’’ti vādaṃ jigucchamāno dānaṃ anicchantopi idaṃ dānaṃ dadāmīti dīpeti.

Evañca pana vatvā maṇḍabyo attano bhariyaṃ pucchamāno aṭṭhamaṃ gāthamāha –

::hangnum
69\.
::

::gatha1
‘‘Dahariṃ {pb:V:4.0032}{pb:P:4.0035}{pb:M:4.0035} kumāriṃ asamatthapaññaṃ, yaṃ tānayiṃ ñātikulā sugatte;
::

::gatha2
Na cāpi me appiyataṃ avedi, aññatra kāmā paricārayantā;
::

::gathalast
Atha kena vaṇṇena mayā te bhoti, saṃvāsadhammo ahu evarūpo’’ti.
::

Tattha **asamatthapañña**nti kuṭumbaṃ vicāretuṃ appaṭibalapaññaṃ atitaruṇiññeva samānaṃ. **Yaṃ tānayi**nti yaṃ taṃ ānayiṃ, ahaṃ daharimeva samānaṃ taṃ ñātikulato ānesinti vuttaṃ hoti. **Aññatra kāmā paricārayantā**ti ettakaṃ kālaṃ vinā kāmena anicchāya maṃ paricārayantāpi attano appiyataṃ maṃ na jānāpesi, sampiyāyamānarūpāva paricari. **Kena vaṇṇenā**ti kena kāraṇena. **Bhotī**ti taṃ ālapati. **Evarūpo**ti āsīvisasamānapaṭikūlabhāvena mayā saddhiṃ tava saṃvāsadhammo evarūpo piyasaṃvāso viya kathaṃ jātoti.

Athassa sā kathentī navamaṃ gāthamāha –

::hangnum
70\.
::

::gatha1
‘‘Ārā dūre nayidha kadāci atthi, paramparā nāma kule imasmiṃ;
::

::gatha2
Taṃ kullavattaṃ anuvattamānā, māhaṃ kule antimagandhinī ahuṃ;
::

::gathalast
Etassa vādassa jigucchamānā, akāmikā paddhacarāmhi tuyha’’nti.
::

Tattha **ārā dūre**ti aññamaññavevacanaṃ. Atidūreti vā dassentī evamāha. **Idhā**ti nipātamattaṃ, na kadācīti attho. **Paramparā**ti purisaparamparā. Idaṃ vuttaṃ hoti – sāmi, imasmiṃ amhākaṃ ñātikule dūrato paṭṭhāya yāva sattamā kulaparivaṭṭā purisaparamparā nāma na kadāci atthi, ekitthiyāpi sāmikaṃ chaḍḍetvā añño puriso gahitapubbo nāma natthīti. **Taṃ kullavatta**nti ahampi taṃ kulavattaṃ kulapaveṇiṃ anuvattamānā attano kule pacchimikā palālabhūtā mā ahunti sallakkhetvā etaṃ kulaantimā {pb:M:4.0036} kulagandhinīti vādaṃ jigucchamānā akāmikāpi tuyhaṃ paddhacarāmhi veyyāvaccakārikā pādaparicārikā jātāmhīti.

Evañca {pb:P:4.0036} pana vatvā ‘‘mayā sāmikassa santike abhāsitapubbaṃ guyhaṃ bhāsitaṃ, kujjheyyapi me ayaṃ, amhākaṃ kulūpakatāpasassa sammukheyeva khamāpessāmī’’ti cintetvā khamāpentī dasamaṃ gāthamāha –

::hangnum
71\.
::

::gatha1
‘‘Maṇḍabya {pb:V:4.0033} bhāsiṃ yamabhāsaneyyaṃ, taṃ khamyataṃ puttakahetu majja;
::

::gathalast
Puttapemā na idha paratthi kiñci, so no ayaṃ jīvati yaññadatto’’ti.
::

Tattha **taṃ khamyata**nti taṃ khamayatu. **Puttakahetu majjā**ti taṃ mama bhāsitaṃ ajja imassa puttassa hetu khamayatu. **So no aya**nti yassa puttassa kāraṇā mayā etaṃ bhāsitaṃ, so no putto jīvati, imassa jīvitalābhabhāvena me khama sāmi, ajjato paṭṭhāya tava vasavattinī bhavissāmīti.

Atha naṃ maṇḍabyo ‘‘uṭṭhehi bhadde, khamāmi te, ito pana paṭṭhāya mā pharusacittā ahosi, ahampi te appiyaṃ na karissāmī’’ti āha. Bodhisatto maṇḍabyaṃ āha – ‘‘āvuso, tayā dussaṅgharaṃ dhanaṃ saṅgharitvā kammañca phalañca asaddahitvā dānaṃ dadantena ayuttaṃ kataṃ, ito paṭṭhāya dānaṃ saddahitvā dehī’’ti. So ‘‘sādhū’’ti sampaṭicchitvā bodhisattaṃ āha – ‘‘bhante, tayā amhākaṃ dakkhiṇeyyabhāve ṭhatvā anabhiratena brahmacariyaṃ carantena ayuttaṃ kataṃ, ito paṭṭhāya idāni yathā tayi katakārā mahapphalā honti, evaṃ cittaṃ pasādetvā suddhacitto abhirato hutvā brahmacariyaṃ carāhī’’ti. Te mahāsattaṃ vanditvā uṭṭhāya agamaṃsu. Tato paṭṭhāya bhariyā sāmike sasnehā ahosi, maṇḍabyo pasannacitto saddhāya dānaṃ adāsi. Bodhisatto anabhiratiṃ vinodetvā jhānābhiññaṃ uppādetvā brahmalokaparāyaṇo ahosi.

Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhito bhikkhu sotāpattiphale patiṭṭhahi{pb:M:4.0037}. Tadā maṇḍabyo ānando ahosi, bhariyā {pb:P:4.0037} visākhā, putto rāhulo, āṇimaṇḍabyo sāriputto, kaṇhadīpāyano pana ahameva ahosinti.

::centre
Kaṇhadīpāyanajātakavaṇṇanā chaṭṭhā.
::



[445] 7. Nigrodhajātakavaṇṇanā

**Na vāhametaṃ jānāmī**ti idaṃ satthā veḷuvane viharanto devadattaṃ ārabbha kathesi. Ekadivasañhi bhikkhū tena ‘‘āvuso devadatta, satthā tava bahūpakāro, tvañhi satthāraṃ nissāya pabbajjaṃ labhi upasampadaṃ labhi, tepiṭakaṃ buddhavacanaṃ uggaṇhi, jhānaṃ uppādesi, lābhasakkāropi {pb:V:4.0034} te dasabalasseva santako’’ti bhikkhūhi vutte tiṇasalākaṃ ukkhipitvā ‘‘ettakampi samaṇena gotamena mayhaṃ kataṃ guṇaṃ na passāmī’’ti vutte dhammasabhāyaṃ kathaṃ samuṭṭhāpesuṃ. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi devadatto akataññū mittadubbhī’’ti vatvā tehi yācito atītaṃ āhari.

Atīte rājagahe magadhamahārājā nāma rajjaṃ kāresi. Tadā rājagahaseṭṭhi attano puttassa janapadaseṭṭhino dhītaraṃ ānesi, sā vañjhā ahosi. Athassā aparabhāge sakkāro parihāyi. ‘‘Amhākaṃ puttassa gehe vañjhitthiyā vasantiyā kathaṃ kulavaṃso vaḍḍhissatī’’ti yathā sā suṇāti, evampi kathaṃ samuṭṭhāpenti. Sā taṃ sutvā ‘‘hotu gabbhiniālayaṃ katvā ete vañcessāmī’’ti cintetvā attano atthacārikaṃ dhātiṃ āha ‘‘amma, gabbhiniyo nāma kiñca kiñca karontī’’ti gabbhiniparihāraṃ pucchitvā utunikāle paṭicchādetvā ambilādirucikā hutvā hatthapādānaṃ uddhumāyanakāle hatthapādapiṭṭhiyo koṭṭāpetvā bahalaṃ kāresi, divase divasepi pilotikāveṭhanena ca udaravaḍḍhanaṃ vaḍḍhesi, thanamukhāni kāḷāni kāresi, sarīrakiccaṃ karontīpi aññatra tassā dhātiyā aññesaṃ sammukhaṭṭhāne na karoti. Sāmikopissā gabbhaparihāraṃ adāsi. Evaṃ nava māse vasitvā ‘‘idāni janapade pitu gharaṃ gantvā vijāyissāmī’’ti sasure āpucchitvā rathamāruhitvā mahantena parivārena {pb:P:4.0038} rājagahā nikkhamitvā {pb:M:4.0038} maggaṃ paṭipajji. Tassā pana purato eko sattho gacchati. Satthena vasitvā gataṭṭhānaṃ esā pātarāsakāle pāpuṇāti.

Athekadivasaṃ tasmiṃ satthe ekā duggatitthī rattiyā ekasmiṃ nigrodhamūle puttaṃ vijāyitvā pātova satthe gacchante ‘‘ahaṃ vinā satthena gantuṃ na sakkhissāmi, sakkā kho pana jīvantiyā puttaṃ labhitu’’nti nigrodhamūlajāle jalābuñceva gabbhamalañca attharitvā puttaṃ chaṭṭetvā agamāsi. Dārakassapi devatā ārakkhaṃ gaṇhiṃsu. So hi na yo vā so vā, bodhisattoyeva. So pana tadā tādisaṃ paṭisandhiṃ gaṇhi. Itarā pātarāsakāle taṃ ṭhānaṃ patvā ‘‘sarīrakiccaṃ karissāmī’’ti tāya dhātiyā saddhiṃ nigrodhamūlaṃ gatā suvaṇṇavaṇṇaṃ dārakaṃ disvā ‘‘amma, nipphannaṃ no kicca’’nti pilotikāyo apanetvā ucchaṅgapadesaṃ lohitena ca gabbhamalena ca makkhetvā attano gabbhavuṭṭhānaṃ ārocesi. Tāvadeva naṃ sāṇiyā parikkhipitvā haṭṭhatuṭṭho saparijano rājagahaṃ paṇṇaṃ pesesi. Athassā sassusasurā vijātakālato paṭṭhāya ‘‘pitu kule kiṃ karissati, idheva āgacchatū’’ti pesayiṃsu. Sā paṭinivattitvā {pb:V:4.0035} rājagahameva pāvisi. Tattha taṃ sampaṭicchitvā dārakassa nāmaṃ karontā nigrodhamūle jātattā ‘‘nigrodhakumāro’’ti nāmaṃ kariṃsu. Taṃ divasaññeva anuseṭṭhisuṇisāpi vijāyanatthāya kulagharaṃ gacchantī antarāmagge ekissā rukkhasākhāya heṭṭhā puttaṃ vijāyi, tassa ‘‘sākhakumāro’’ti nāmaṃ kariṃsu. Taṃ divasaññeva seṭṭhiṃ nissāya vasantassa tunnakārassa bhariyāpi pilotikantare puttaṃ vijāyi, tassa ‘‘pottiko’’ti nāmaṃ kariṃsu.

Mahāseṭṭhi ubhopi te dārake ‘‘nigrodhakumārassa jātadivasaññeva jātā’’ti āṇāpetvā teneva saddhiṃ saṃvaḍḍhesi. Te ekato vaḍḍhitvā vayappattā takkasilaṃ gantvā sippaṃ uggaṇhiṃsu. Ubhopi seṭṭhiputtā ācariyassa dve sahassāni adaṃsu. Nigrodhakumāro {pb:P:4.0039} pottikassa attano santike sippaṃ paṭṭhapesi. Te nipphannasippā ācariyaṃ āpucchitvā nikkhantā ‘‘janapadacārikaṃ carissāmā’’ti anupubbena bārāṇasiṃ patvā ekasmiṃ rukkhamūle nipajjiṃsu. Tadā bārāṇasirañño kālakatassa sattamo divaso, ‘‘sve phussarathaṃ yojessāmā’’ti nagare bheriṃ carāpesuṃ. Tesupi sahāyesu rukkhamūle nipajjitvā niddāyantesu pottiko {pb:M:4.0039} paccūsakāle uṭṭhāya nigrodhakumārassa pāde parimajjanto nisīdi. Tasmiṃ rukkhe vutthakukkuṭesu uparikukkuṭo heṭṭhākukkuṭassa sarīre vaccaṃ pātesi. Atha naṃ so ‘‘kenetaṃ pātita’’nti āha. ‘‘Samma, mā kujjhi, mayā ajānantena pātita’’nti āha. ‘‘Are, tvaṃ mama sarīraṃ attano vaccaṭṭhānaṃ maññasi, kiṃ mama pamāṇaṃ na jānāsī’’ti. Atha naṃ itaro ‘‘are tvaṃ ‘ajānantena me kata’nti vuttepi kujjhasiyeva, kiṃ pana te pamāṇa’’nti āha. ‘‘Yo maṃ māretvā maṃsaṃ khādati, so pātova sahassaṃ labhati, tasmā ahaṃ mānaṃ karomī’’ti. Atha naṃ itaro ‘‘are ettakamattena tvaṃ mānaṃ karosi, maṃ pana māretvā yo thūlamaṃsaṃ khādati, so pātova rājā hoti, yo majjhimamaṃsaṃ khādati, so senāpati, yo aṭṭhinissitaṃ khādati, so bhaṇḍāgāriko hotī’’ti āha.

Pottiko tesaṃ kathaṃ sutvā ‘‘kiṃ no sahassena, rajjameva vara’’nti saṇikaṃ rukkhaṃ abhiruhitvā uparisayitakukkuṭaṃ gahetvā māretvā aṅgāre pacitvā thūlamaṃsaṃ nigrodhassa adāsi, majjhimamaṃsaṃ sākhassa adāsi, aṭṭhimaṃsaṃ attanā khādi. Khāditvā pana ‘‘samma nigrodha, tvaṃ ajja rājā bhavissasi, samma sākha, tvaṃ senāpati bhavissasi, ahaṃ pana bhaṇḍāgāriko bhavissāmī’’ti vatvā ‘‘kathaṃ jānāsī’’ti puṭṭho taṃ pavattiṃ ārocesi. Te tayopi janā pātarāsavelāya bārāṇasiṃ pavisitvā ekassa brāhmaṇassa gehe sappisakkarayuttaṃ pāyāsaṃ bhuñjitvā nagarā nikkhamitvā uyyānaṃ {pb:P:4.0040} pavisiṃsu. Nigrodhakumāro silāpaṭṭe nipajji{pb:V:4.0036}, itare dve bahi nipajjiṃsu. Tasmiṃ samaye pañca rājakakudhabhaṇḍāni anto ṭhapetvā phussarathaṃ vissajjesuṃ. Tattha vitthārakathā **mahājanakajātake** (jā. 2.22.123 ādayo) āvi bhavissati. Phussaratho uyyānaṃ gantvā nivattitvā ārohanasajjo hutvā aṭṭhāsi. Purohito ‘‘uyyāne puññavatā sattena bhavitabba’’nti uyyānaṃ pavisitvā kumāraṃ disvā pādantato sāṭakaṃ apanetvā pādesu lakkhaṇāni upadhāretvā ‘‘tiṭṭhatu bārāṇasiyaṃ rajjaṃ, sakalajambudīpassa adhipatirājā bhavituṃ yutto’’ti sabbatālāvacare paggaṇhāpesi. Nigrodhakumāro pabujjhitvā mukhato sāṭakaṃ apanetvā mahājanaṃ oloketvā parivattitvā nipanno thokaṃ vītināmetvā silāpaṭṭe pallaṅkena nisīdi. Atha {pb:M:4.0040} naṃ purohito jaṇṇunā patiṭṭhāya ‘‘rajjaṃ te deva pāpuṇātī’’ti vatvā ‘‘‘sādhū’’ti vutte tattheva ratanarāsimhi ṭhapetvā abhisiñci. So rajjaṃ patvā sākhassa senāpatiṭṭhānaṃ datvā mahantena sakkārena nagaraṃ pāvisi, pottikopi tehi saddhiññeva agamāsi. Tato paṭṭhāya mahāsatto bārāṇasiyaṃ dhammena rajjaṃ kāresi.

So ekadivasaṃ mātāpitūnaṃ saritvā sākhaṃ āha – ‘‘samma, na sakkā mātāpitūhi vinā vattituṃ, mahantena parivārena gantvā mātāpitaro no ānehī’’ti. Sākho ‘‘na me tattha gamanakammaṃ atthī’’ti paṭikkhipi. Tato pottikaṃ āṇāpesi. So ‘‘sādhū’’ti tattha gantvā nigrodhassa mātāpitaro ‘‘putto vo rajje patiṭṭhito, etha gacchāmā’’ti āha. Te ‘‘atthi no tāva vibhavamattaṃ, alaṃ tattha gamanenā’’ti paṭikkhipiṃsu. Sākhassapi mātāpitaro avoca, tepi na icchiṃsu. Attano mātāpitaro avoca, ‘‘mayaṃ tāta tunnakārakammena jīvissāma ala’’nti paṭikkhipiṃsu. So tesaṃ manaṃ alabhitvā bārāṇasimeva paccāgantvā ‘‘senāpatissa ghare maggakilamathaṃ vinodetvā pacchā nigrodhasahāyaṃ passissāmī’’ti cintetvā tassa nivesanadvāraṃ gantvā ‘‘sahāyo kira {pb:P:4.0041} te pottiko nāma āgatoti senāpatissa ārocehī’’ti dovārikaṃ āha, so tathā akāsi. Sākho pana ‘‘ayaṃ mayhaṃ rajjaṃ adatvā sahāyanigrodhassa adāsī’’ti tasmiṃ veraṃ bandhi. So taṃ kathaṃ sutvāva kuddho āgantvā ‘‘ko imassa sahāyo ummattako dāsiputto, gaṇhatha na’’nti vatvā hatthapādajaṇṇukapparehi koṭṭāpetvā gīvāyaṃ gāhāpetvā nīharāpesi.

So cintesi ‘‘sākho mama santikā senāpatiṭṭhānaṃ labhitvā akataññū mittadubbhī, maṃ koṭṭāpetvā nīharāpesi, nigrodho pana paṇḍito kataññū sappuriso, tasseva santikaṃ gamissāmī’’ti. So rājadvāraṃ gantvā ‘‘deva, pottiko kira nāma te sahāyo dvāre ṭhito’’ti {pb:V:4.0037} rañño ārocāpesi. Rājā pakkosāpetvā taṃ āgacchantaṃ disvā āsanā vuṭṭhāya paccuggantvā paṭisanthāraṃ katvā massukammādīni kārāpetvā sabbālaṅkārapaṭimaṇḍitena paribhuttanānaggarasabhojanena tena saddhiṃ sukhanisinno mātāpitūnaṃ pavattiṃ pucchitvā anāgamanabhāvaṃ suṇi. Sākhopi ‘‘pottiko maṃ rañño santike paribhindeyya{pb:M:4.0041}, mayi pana gate kiñci vattuṃ na sakkhissatī’’ti tattheva agamāsi. Pottiko tassa santikeyeva rājānaṃ āmantetvā ‘‘deva, ahaṃ maggakilanto ‘sākhassa gehaṃ gantvā vissamitvā idhāgamissāmī’ti agamiṃ. Atha maṃ sākho ‘nāhaṃ taṃ jānāmī’ti vatvā koṭṭāpetvā gīvāyaṃ gāhāpetvā nīharāpesīti saddaheyyāsi tvaṃ eta’’nti vatvā tisso gāthā abhāsi –

::hangnum
72\.
::

::gatha1
‘‘Na vāhametaṃ jānāmi, ko vāyaṃ kassa vāti vā;
::

::gathalast
Yathā sākho vadi eva, nigrodha kinti maññasi.
::

::hangnum
73\.
::

::gatha1
‘‘Tato galavinītena, purisā nīhariṃsu maṃ;
::

::gathalast
Datvā mukhapahārāni, sākhassa vacanaṃkarā.
::

::hangnum
74\.
::

::gatha1
‘‘Etādisaṃ dummatinā, akataññuna dubbhinā;
::

::gathalast
Kataṃ anariyaṃ sākhena, sakhinā te janādhipā’’ti.
::

Tattha {pb:P:4.0042} **kinti maññasī**ti yathā maṃ sākho acari, kiṃ tvampi evameva maññasi, udāhu aññathā maññasi, maṃ sākho evaṃ vadeyyāti saddahasi, taṃ na saddahasīti adhippāyo. **Galavinītenā**ti galaggāhena. **Dubbhinā**ti mittadubbhinā.

Taṃ sutvā nigrodho catasso gāthā abhāsi –

::hangnum
75\.
::

::gatha1
‘‘Na vāhametaṃ jānāmi, napi me koci saṃsati;
::

::gathalast
Yaṃ me tvaṃ samma akkhāsi, sākhena kāraṇaṃ kataṃ.
::

::hangnum
76\.
::

::gatha1
‘‘Sakhīnaṃ sājīvakaro, mama sākhassa cūbhayaṃ;
::

::gatha2
Tvaṃ nosissariyaṃ dātā, manussesu mahantataṃ;
::

::gathalast
Tayāmā labbhitā iddhī, ettha me natthi saṃsayo.
::

::hangnum
77\.
::

::gatha1
‘‘Yathāpi {pb:V:4.0038} bījamaggimhi, ḍayhati na virūhati;
::

::gathalast
Evaṃ kataṃ asappurise, nassati na virūhati.
::

::hangnum
78\.
::

::gatha1
‘‘Kataññumhi ca posamhi, sīlavante ariyavuttine;
::

::gathalast
Sukhette viya bījāni, kataṃ tamhi na nassatī’’ti.
::

Tattha {pb:M:4.0042} **saṃsatī**ti ācikkhati. **Kāraṇaṃ kata**nti ākaḍḍhanavikaḍḍhanapothanakoṭṭanasaṅkhātaṃ kāraṇaṃ katanti attho. **Sakhīnaṃ sājīvakaro**ti samma, pottika tvaṃ sahāyakānaṃ suājīvakaro jīvikāya uppādetā. **Mama sākhassa cūbhaya**nti mayhañca sākhassa ca ubhinnampi sakhīnanti attho. **Tvaṃ nosissariya**nti tvaṃ no asi issariyaṃ dātā, tava santikā imā sampattī amhehi laddhā. **Mahantata**nti mahantabhāvaṃ.

Evañca pana vatvā ettakaṃ kathente nigrodhe sākho tattheva aṭṭhāsi. Atha naṃ rājā ‘‘sākha imaṃ pottikaṃ sañjānāsī’’ti pucchi. So tuṇhī ahosi. Athassa rājā daṇḍaṃ āṇāpento aṭṭhamaṃ gāthamāha –

::hangnum
79\.
::

::gatha1
‘‘Imaṃ jammaṃ nekatikaṃ, asappurisacintakaṃ;
::

::gathalast
Hanantu sākhaṃ sattīhi, nāssa icchāmi jīvita’’nti.
::

Tattha **jamma**nti lāmakaṃ. **Nekatika**nti vañcakaṃ.

Taṃ sutvā pottiko ‘‘mā esa bālo maṃ nissāya nassatū’’ti cintetvā navamaṃ gāthamāha –

::hangnum
80\.
::

::gatha1
‘‘Khamatassa {pb:P:4.0043} mahārāja, pāṇā na paṭiānayā;
::

::gathalast
Khama deva asappurisassa, nāssa icchāmahaṃ vadha’’nti.
::

Tattha **khamatassā**ti khamataṃ assa, etassa asappurisassa khamathāti attho. **Na paṭiānayā**ti matassa nāma pāṇā paṭiānetuṃ na sakkā.

Rājā tassa vacanaṃ sutvā sākhassa khami, senāpatiṭṭhānampi pottikasseva dātukāmo ahosi{pb:V:4.0039}, so pana na icchi. Athassa sabbasenānīnaṃ vicāraṇārahaṃ bhaṇḍāgārikaṭṭhānaṃ nāma adāsi. Pubbe kiretaṃ ṭhānantaraṃ nāhosi, tato paṭṭhāya jātaṃ. Aparabhāge pottiko bhaṇḍāgāriko puttadhītāhi vaḍḍhamāno attano puttadhītānaṃ ovādavasena osānagāthamāha –

::hangnum
81\.
::

::gatha1
‘‘Nigrodhameva seveyya, na sākhamupasaṃvase;
::

::gathalast
Nigrodhasmiṃ mataṃ seyyo, yañce sākhasmi jīvita’’nti.
::

Satthā {pb:M:4.0043} imaṃ dhammadesanaṃ āharitvā ‘‘evaṃ, bhikkhave, devadatto pubbepi akataññūyevā’’ti vatvā jātakaṃ samodhānesi – ‘‘tadā sākho devadatto ahosi, pottiko ānando, nigrodho pana ahameva ahosi’’nti.

::centre
Nigrodhajātakavaṇṇanā sattamā.
::



[446] 8. Takkalajātakavaṇṇanā

**Na takkalā santi na āluvānī**ti idaṃ satthā jetavane viharanto ekaṃ pituposakaṃ upāsakaṃ ārabbha kathesi. So kira daliddakule paccājāto mātari kālakatāya pātova uṭṭhāya dantakaṭṭhamukhodakadānādīni karonto bhatiṃ vā kasiṃ vā katvā laddhavibhavānurūpena yāgubhattādīni sampādetvā pitaraṃ posesi. Atha naṃ pitā āha – ‘‘tāta, tvaṃ ekakova anto ca bahi ca kattabbaṃ karosi, ekaṃ te kuladārikaṃ ānessāmi, sā te gehe kattabbaṃ karissatī’’ti. ‘‘Tāta, itthiyo nāma gharaṃ āgatā neva mayhaṃ, na tumhākaṃ cittasukhaṃ karissanti, mā evarūpaṃ cintayittha, ahaṃ yāvajīvaṃ tumhe posetvā tumhākaṃ {pb:P:4.0044} accayena jānissāmī’’ti. Athassa pitā anicchamānasseva ekaṃ kumārikaṃ ānesi. Sā sasurassa ca sāmikassa ca upakārikā ahosi nīcavutti. Sāmikopissā ‘‘mama pitu upakārikā’’ti tussitvā laddhaṃ laddhaṃ manāpaṃ āharitvā deti, sāpi taṃ sasurasseva upanāmesi. Sā aparabhāge cintesi ‘‘mayhaṃ sāmiko laddhaṃ laddhaṃ pitu adatvā mayhameva deti, addhā pitari nisneho jāto, imaṃ mahallakaṃ ekenupāyena mama sāmikassa paṭikkūlaṃ katvā gehā nikkaḍḍhāpessāmī’’ti.

Sā tato paṭṭhāya udakaṃ atisītaṃ vā accuṇhaṃ vā, āhāraṃ atiloṇaṃ vā aloṇaṃ vā{pb:V:4.0040}, bhattaṃ uttaṇḍulaṃ vā atikilinnaṃ vāti evamādīni tassa kodhuppattikāraṇāni katvā tasmiṃ kujjhante ‘‘ko imaṃ mahallakaṃ upaṭṭhātuṃ sakkhissatī’’ti pharusāni vatvā kalahaṃ vaḍḍhesi. Tattha tattha kheḷapiṇḍādīni chaḍḍetvāpi sāmikaṃ ujjhāpesi ‘‘passa pitu kammaṃ, ‘idañcidañca mā karī’ti vutte kujjhati, imasmiṃ gehe pitaraṃ vā vasāpehi maṃ vā’’ti. Atha naṃ so ‘‘bhadde, tvaṃ daharā yattha katthaci jīvituṃ sakkhissasi, mayhaṃ {pb:M:4.0044} pitā mahallako, tvaṃ tassa asahantī imamhā gehā nikkhamā’’ti āha. Sā bhītā ‘‘ito paṭṭhāya evaṃ na karissāmī’’ti sasurassa pādesu patitvā khamāpetvā pakatiniyāmeneva paṭijaggituṃ ārabhi. Atha so upāsako purimadivasesu tāya ubbāḷho satthu santikaṃ dhammassavanāya agantvā tassā pakatiyā patiṭṭhitakāle agamāsi. Atha naṃ satthā ‘‘kiṃ, upāsaka, sattaṭṭha divasāni dhammassavanāya nāgatosī’’ti pucchi. So taṃ kāraṇaṃ kathesi. Satthā ‘‘idāni tāva tassā kathaṃ aggahetvā pitaraṃ na nīharāpesi, pubbe pana etissā kathaṃ gahetvā pitaraṃ āmakasusānaṃ netvā āvāṭaṃ khaṇitvā tattha naṃ pakkhipitvā māraṇakāle ahaṃ sattavassiko hutvā mātāpitūnaṃ guṇaṃ kathetvā pitughātakakammā nivāresiṃ, tadā tvaṃ mama kathaṃ sutvā tava pitaraṃ yāvajīvaṃ paṭijaggitvā saggaparāyaṇo jāto, svāyaṃ mayā dinno ovādo bhavantaragatampi na vijahati, iminā kāraṇena tassā kathaṃ aggahetvā idāni tayā pitā na nīhaṭo’’ti vatvā tena yācito atītaṃ āhari.

Atīte bārāṇasiyaṃ brahmadatte rajjaṃ kārente aññatarasmiṃ kāsigāme ekassa kulassa ghare ekaputtako ahosi nāmena saviṭṭhako nāma. So mātāpitaro paṭijagganto {pb:P:4.0045} aparabhāge mātari kālakatāya pitaraṃ posesīti sabbaṃ vatthu paccuppannavatthuniyāmeneva kathetabbaṃ. Ayaṃ panettha viseso. Tadā sā itthī ‘‘passa pitu kammaṃ, ‘idañcidañca mā karī’ti vutte kujjhatī’’ti vatvā ‘‘sāmi, pitā te caṇḍo pharuso niccaṃ kalahaṃ karoti, jarājiṇṇo byādhipīḷito na cirasseva marissati, ahañca etena saddhiṃ ekagehe vasituṃ na sakkomi, sayampesa katipāhena marissatiyeva, tvaṃ etaṃ āmakasusānaṃ netvā āvāṭaṃ khaṇitvā tattha naṃ pakkhipitvā kuddālena sīsaṃ chinditvā jīvitakkhayaṃ pāpetvā upari paṃsunā chādetvā āgacchāhī’’ti āha. So tāya punappunaṃ vuccamāno ‘‘bhadde, purisamāraṇaṃ nāma bhāriyaṃ, kathaṃ naṃ māressāmī’’ti āha. ‘‘Ahaṃ te upāyaṃ ācikkhissāmī’’ti. ‘‘Ācikkha tāvā’’ti. ‘‘Sāmi, tvaṃ paccūsakāle pitu nisinnaṭṭhānaṃ gantvā yathā sabbe suṇanti, evaṃ mahāsaddaṃ katvā ‘tāta, asukagāme tumhākaṃ uddhāraṇako {pb:M:4.0045} atthi, mayi gate na deti, tumhākaṃ accayena na dassateva, sve yānake nisīditvā pātova gacchissāmā’ti vatvā tena vuttavelāyameva {pb:V:4.0041} uṭṭhāya yānakaṃ yojetvā tattha nisīdāpetvā āmakasusānaṃ netvā āvāṭaṃ khaṇitvā corehi acchinnasaddaṃ katvā māretvā āvāṭe pakkhipitvā sīsaṃ chinditvā nhāyitvā āgacchā’’ti.

Saviṭṭhako ‘‘atthesa upāyo’’ti tassā vacanaṃ sampaṭicchitvā yānakaṃ gamanasajjaṃ akāsi. Tassa paneko sattavassiko putto atthi paṇḍito byatto. So mātu vacanaṃ sutvā ‘‘mayhaṃ mātā pāpadhammā pitaraṃ me pitughātakammaṃ kāreti, ahaṃ imassa pitughātakammaṃ kātuṃ na dassāmī’’ti saṇikaṃ gantvā ayyakena saddhiṃ nipajji. Saviṭṭhakopi itarāya vuttavelāya yānakaṃ yojetvā ‘‘ehi, tāta, uddhāraṃ sodhessāmā’’ti pitaraṃ yānake nisīdāpesi. Kumāropi paṭhamataraṃ yānakaṃ abhiruhi. Saviṭṭhako taṃ {pb:P:4.0046} nivāretuṃ asakkonto teneva saddhiṃ āmakasusānaṃ gantvā pitarañca kumārakena saddhiṃ ekamante ṭhapetvā sayaṃ otaritvā kuddālapiṭakaṃ ādāya ekasmiṃ paṭicchannaṭṭhāne caturassāvāṭaṃ khaṇituṃ ārabhi. Kumārako otaritvā tassa santikaṃ gantvā ajānanto viya kathaṃ samuṭṭhāpetvā paṭhamaṃ gāthamāha –

::hangnum
82\.
::

::gatha1
‘‘Na takkalā santi na āluvāni, na biḷāliyo na kaḷambāni tāta;
::

::gathalast
Eko araññamhi susānamajjhe, kimatthiko tāta khaṇāsi kāsu’’nti.
::

Tattha **na takkalā santī**ti piṇḍālukandā na santi. **Āluvānī**ti āluvakandā. **Biḷāliyo**ti biḷārivallikandā. **Kaḷambānī**ti tālakandā.

Athassa pitā dutiyaṃ gāthamāha –

::hangnum
83\.
::

::gatha1
‘‘Pitāmaho tāta sudubbalo te, anekabyādhīhi dukhena phuṭṭho;
::

::gathalast
Tamajjahaṃ nikhaṇissāmi sobbhe, na hissa taṃ jīvitaṃ rocayāmī’’ti.
::

Tattha {pb:M:4.0046} **anekabyādhīhī**ti anekehi byādhīhi uppannena dukkhena phuṭṭho. **Na hissa ta**nti ahañhi tassa tava pitāmahassa taṃ dujjīvitaṃ na icchāmi, ‘‘evarūpā jīvitā maraṇamevassa vara’’nti maññamāno taṃ sobbhe nikhaṇissāmīti.

Taṃ sutvā kumāro upaḍḍhaṃ gāthamāha –

::hangnum
84\.
::

::gatha1
‘‘Saṅkappametaṃ {pb:V:4.0042} paṭiladdha pāpakaṃ, accāhitaṃ kamma karosi ludda’’nti.
::

Tassattho – tāta, tvaṃ ‘‘pītaraṃ dukkhā pamocessāmī’’ti maraṇadukkhena yojento etaṃ pāpakaṃ saṅkappaṃ paṭiladdhā tassa ca saṅkappavasena hitaṃ atikkamma ṭhitattā accāhitaṃ kammaṃ karosi luddanti.

Evañca pana vatvā kumāro pitu hatthato kuddālaṃ gahetvā avidūre aññataraṃ āvāṭaṃ khaṇituṃ ārabhi. Atha naṃ pitā upasaṅkamitvā {pb:P:4.0047} ‘‘kasmā, tāta, āvāṭaṃ khaṇasī’’ti pucchi. So tassa kathento tatiyaṃ gāthamāha –

::gatha1
‘‘Mayāpi tāta paṭilacchase tuvaṃ, etādisaṃ kamma jarūpanīto;
::

::gathalast
Taṃ kullavattaṃ anuvattamāno, ahampi taṃ nikhaṇissāmi sobbhe’’ti.
::

Tassattho – tāta, ahampi etasmiṃ sobbhe taṃ mahallakakāle nikhaṇissāmi, iti kho tāta, mayāpi kate imasmiṃ sobbhe tuvaṃ jarūpanīto etādisaṃ kammaṃ paṭilacchase, yaṃ etaṃ tayā pavattitaṃ kulavattaṃ, taṃ anuvattamāno vayappatto bhariyāya saddhiṃ vasanto ahampi taṃ nikhaṇissāmi sobbheti.

Athassa pitā catutthaṃ gāthamāha –

::hangnum
85\.
::

::gatha1
‘‘Pharusāhi vācāhi pakubbamāno, āsajja maṃ tvaṃ vadase kumāra;
::

::gathalast
Putto mamaṃ orasako samāno, ahītānukampī mama tvaṃsi puttā’’ti.
::

Tattha **pakubbamāno**ti abhibhavanto. **Āsajjā**ti ghaṭṭetvā.

Evaṃ {pb:M:4.0047} vutte paṇḍitakumārako ekaṃ paṭivacanagāthaṃ, dve udānagāthāti tisso gāthā abhāsi –

::hangnum
86\.
::

::gatha1
‘‘Na tāhaṃ tāta ahitānukampī, hitānukampī te ahampi tāta;
::

::gathalast
Pāpañca taṃ kamma pakubbamānaṃ, arahāmi no vārayituṃ tato.
::

::hangnum
87\.
::

::gatha1
‘‘Yo {pb:V:4.0043} mātaraṃ vā pitaraṃ saviṭṭha, adūsake hiṃsati pāpadhammo;
::

::gathalast
Kāyassa bhedā abhisamparāyaṃ, asaṃsayaṃ so nirayaṃ upeti.
::

::hangnum
88\.
::

::gatha1
‘‘Yo mātaraṃ vā pitaraṃ saviṭṭha, annena pānena upaṭṭhahāti;
::

::gathalast
Kāyassa {pb:P:4.0048} bhedā abhisamparāyaṃ, asaṃsayaṃ so sugatiṃ upetī’’ti. –
::

::unindented
Imaṃ pana puttassa dhammakathaṃ sutvā pitā aṭṭhamaṃ gāthamāha –
::

::hangnum
89\.
::

::gatha1
‘‘Na me tvaṃ putta ahitānukampī, hitānukampī me tvaṃsi putta;
::

::gathalast
Ahañca taṃ mātarā vuccamāno, etādisaṃ kamma karomi ludda’’nti.
::

Tattha **ahañca taṃ mātarā**ti ahañca te mātarā, ayameva vā pāṭho.

Taṃ sutvā kumāro ‘‘tāta, itthiyo nāma uppanne dose aniggayhamānā punappunaṃ pāpaṃ karonti, mama mātā yathā puna evarūpaṃ na karoti, tathā naṃ paṇāmetuṃ vaṭṭatī’’ti navamaṃ gāthamāha –

::hangnum
90\.
::

::gatha1
‘‘Yā te sā bhariyā anariyarūpā, mātā mamesā sakiyā janetti;
::

::gathalast
Niddhāpaye tañca sakā agārā, aññampi te sā dukhamāvaheyyā’’ti.
::

Saviṭṭhako {pb:M:4.0048} paṇḍitaputtassa kathaṃ sutvā somanassajāto hutvā ‘‘gacchāma, tātā’’ti saddhiṃ puttena ca pitarā ca yānake nisīditvā pāyāsi. Sāpi kho anācārā ‘‘nikkhantā no gehā kāḷakaṇṇī’’ti haṭṭhatuṭṭhā allagomayena gehaṃ upalimpetvā pāyāsaṃ pacitvā āgamanamaggaṃ olokentī te āgacchante disvā ‘‘nikkhantaṃ kāḷakaṇṇiṃ puna gahetvā āgato’’ti kujjhitvā ‘‘are nikatika, nikkhantaṃ kāḷakaṇṇiṃ puna ādāya āgatosī’’ti paribhāsi. Saviṭṭhako kiñci avatvā yānakaṃ mocetvā ‘‘anācāre kiṃ vadesī’’ti taṃ sukoṭṭitaṃ koṭṭetvā ‘‘ito paṭṭhāya mā imaṃ gehaṃ pāvisī’’ti pāde gahetvā nikkaḍḍhi. Tato pitarañca puttañca nhāpetvā sayampi nhāyitvā tayopi {pb:P:4.0049} pāyāsaṃ paribhuñjiṃsu. Sāpi pāpadhammā katipāhaṃ aññasmiṃ gehe vasi. Tasmiṃ kāle putto pitaraṃ āha – ‘‘tāta, mama mātā ettakena na bujjhati, tumhe mama mātu maṅkubhāvakaraṇatthaṃ ‘asukagāmake mama mātuladhītā atthi{pb:V:4.0044}, sā mayhaṃ pitarañca puttañca mañca paṭijaggissati, taṃ ānessāmī’ti vatvā mālāgandhādīni ādāya yānakena nikkhamitvā khettaṃ anuvicaritvā sāyaṃ āgacchathā’’ti. So tathā akāsi.

Paṭivissakakule itthiyo ‘‘sāmiko kira te aññaṃ bhariyaṃ ānetuṃ asukagāmaṃ nāma gato’’ti tassā ācikkhiṃsu. Sā ‘‘dānimhi naṭṭhā, natthi me puna okāso’’ti bhītā tasitā hutvā ‘‘puttameva yācissāmī’’ti paṇḍitaputtassa santikaṃ gantvā tassa pādesu patitvā ‘‘tāta, taṃ ṭhapetvā añño mama paṭisaraṇaṃ natthi, ito paṭṭhāya tava pitarañca pitāmahañca alaṅkatacetiyaṃ viya paṭijaggissāmi, puna mayhaṃ imasmiṃ ghare pavesanaṃ karohī’’ti āha. So ‘‘sādhu, amma, sace puna evarūpaṃ na karissatha, karissāmi, appamattā hothā’’ti vatvā pitu āgatakāle dasamaṃ gāthamāha –

::hangnum
91\.
::

::gatha1
‘‘Yā te sā bhariyā anariyarūpā, mātā mamesā sakiyā janetti;
::

::gathalast
Dantā kareṇūva vasūpanītā, sā pāpadhammā punarāvajātū’’ti.
::

Tattha {pb:M:4.0049} **kareṇūvā**ti tāta, idāni sā āneñjakāraṇaṃ kārikā hatthinī viya dantā vasaṃ upanītā nibbisevanā jātā. **Punarāgajātū**ti puna imaṃ gehaṃ āgacchatūti.

Evaṃ so pitu dhammaṃ kathetvā gantvā mātaraṃ ānesi. Sā sāmikañca sasurañca khamāpetvā tato paṭṭhāya dantā dhammena samannāgatā hutvā sāmikañca sasurañca puttañca paṭijaggi. Ubhopi ca puttassa ovāde ṭhatvā dānādīni puññāni karitvā saggaparāyaṇā ahesuṃ.

Satthā {pb:P:4.0050} imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne pituposako sotāpattiphale patiṭṭhahi. Tadā pitā ca putto ca suṇisā ca teyeva ahesuṃ, paṇḍitakumāro pana ahameva ahosinti.

::centre
Takkalajātakavaṇṇanā aṭṭhamā.
::



[447] 9. Mahādhammapālajātakavaṇṇanā

**Kiṃ** {pb:V:4.0045} **te vata**nti idaṃ satthā paṭhamagamanena kapilapuraṃ gantvā nigrodhārāme viharanto pitu nivesane rañño asaddahanaṃ ārabbha kathesi. Tadā hi suddhodanamahārājā vīsatisahassabhikkhuparivārassa bhagavato attano nivesane yāgukhajjakaṃ datvā antarābhatte sammodanīyaṃ kathaṃ kathento ‘‘bhante, tumhākaṃ padhānakāle devatā āgantvā ākāse ṭhatvā ‘putto te siddhatthakumāro appāhāratāya mato’ti mayhaṃ ārocesu’’nti āha. Satthārā ca ‘‘saddahi, mahārājā’’ti vutte ‘‘na saddahiṃ, bhante, ākāse ṭhatvā kathentiyopi devatā, ‘mama puttassa bodhitale buddhattaṃ appatvā parinibbānaṃ nāma natthī’ti paṭikkhipi’’nti āha. ‘‘Mahārāja, pubbepi tvaṃ mahādhammapālakālepi ‘putto te mato imānissa aṭṭhīnī’ti dassetvā vadantassapi disāpāmokkhācariyassa ‘amhākaṃ kule taruṇakāle kālakiriyā nāma natthī’ti na saddahi, idāni pana kasmā saddahissasī’’ti vatvā tena yācito atītaṃ āhari.

Atīte {pb:M:4.0050} bārāṇasiyaṃ brahmadatte rajjaṃ kārente kāsiraṭṭhe dhammapālagāmo nāma ahosi. So dhammapālakulassa vasanatāya etaṃ nāmaṃ labhi. Tattha dasannaṃ kusalakammapathānaṃ pālanato ‘‘dhammapālo’’tveva paññāto brāhmaṇo paṭivasati, tassa kule antamaso dāsakammakarāpi dānaṃ denti, sīlaṃ rakkhanti, uposathakammaṃ karonti. Tadā bodhisatto tasmiṃ kule nibbatti, ‘‘dhammapālakumāro’’tvevassa nāmaṃ kariṃsu. Atha naṃ vayappattaṃ pitā sahassaṃ datvā sippuggahaṇatthāya takkasilaṃ pesesi. So tattha gantvā disāpāmokkhācariyassa santike sippaṃ uggaṇhi, pañcannaṃ māṇavakasatānaṃ jeṭṭhantevāsiko ahosi. Tadā ācariyassa jeṭṭhaputto kālamakāsi. Ācariyo māṇavakaparivuto {pb:P:4.0051} ñātigaṇena saddhiṃ rodanto kandanto susāne tassa sarīrakiccaṃ kāreti. Tattha ācariyo ca ñātivaggo cassa antevāsikā ca rodanti paridevanti, dhammapāloyeveko na rodati na paridevati. Apica kho pana tesu pañcasatesu māṇavesu susānā āgamma ācariyassa santike nisīditvā ‘‘aho evarūpo nāma ācārasampanno taruṇamāṇavo taruṇakāleyeva mātāpitūhi vippayutto maraṇappatto’’ti vadantesu ‘‘sammā, tumhe ‘taruṇo’ti bhaṇatha, atha kasmā taruṇakāleyeva marati, nanu ayuttaṃ taruṇakāle maritu’’nti āha.

Atha naṃ te āhaṃsu ‘‘kiṃ pana samma, tvaṃ imesaṃ sattānaṃ maraṇabhāvaṃ na jānāsī’’ti? Jānāmi, taruṇakāle pana na maranti, mahallakakāleyeva marantīti. Nanu aniccā sabbe saṅkhārā {pb:V:4.0046} hutvā abhāvinoti? ‘‘Saccaṃ aniccā, daharakāle pana sattā na maranti, mahallakakāle maranti, aniccataṃ pāpuṇantī’’ti. ‘‘Kiṃ samma, dhammapāla, tumhākaṃ gehe na keci marantī’’ti? ‘‘Daharakāle pana na maranti, mahallakakāleyeva marantī’’ti. ‘‘Kiṃ panesā tumhākaṃ kulapaveṇī’’ti? ‘‘Āma kulapaveṇī’’ti. Māṇavā taṃ tassa kathaṃ ācariyassa ārocesuṃ. Atha naṃ so pakkosāpetvā pucchi ‘‘saccaṃ kira tāta dhammapāla, tumhākaṃ kule daharakāle na mīyantī’’ti? ‘‘Saccaṃ ācariyā’’ti. So tassa vacanaṃ sutvā cintesi ‘‘ayaṃ ativiya acchariyaṃ vadati, imassa pitu santikaṃ gantvā pucchitvā sace etaṃ saccaṃ, ahampi tameva {pb:M:4.0051} dhammaṃ pūressāmī’’ti. So puttassa kattabbakiccaṃ katvā sattaṭṭhadivasaccayena dhammapālaṃ pakkosāpetvā ‘‘tāta, ahaṃ khippaṃ āgamissāmi, yāva mamāgamanā ime māṇave sippaṃ vācehī’’ti vatvā ekassa eḷakassa {pb:P:4.0052} aṭṭhīni gahetvā dhovitvā pasibbake katvā ekaṃ cūḷupaṭṭhākaṃ ādāya takkasilato nikkhamitvā anupubbena taṃ gāmaṃ patvā ‘‘kataraṃ mahādhammapālassa geha’’nti pucchitvā gantvā dvāre aṭṭhāsi. Brāhmaṇassa dāsamanussesu yo yo paṭhamaṃ addasa, so so ācariyassa hatthato chattaṃ gaṇhi, upāhanaṃ gaṇhi, upaṭṭhākassapi hatthato pasibbakaṃ gaṇhi. ‘‘Puttassa vo dhammapālakumārassa ācariyo dvāre ṭhitoti kumārassa pitu ārocethā’’ti ca vuttā ‘‘sādhū’’ti gantvā ārocayiṃsu. So vegena dvāramūlaṃ gantvā ‘‘ito ethā’’ti taṃ gharaṃ abhinetvā pallaṅke nisīdāpetvā sabbaṃ pādadhovanādikiccaṃ akāsi.

Ācariyo bhuttabhojano sukhakathāya nisinnakāle ‘‘brāhmaṇa, putto te dhammapālakumāro paññavā tiṇṇaṃ vedānaṃ aṭṭhārasannañca sippānaṃ nipphattiṃ patto, apica kho panekena aphāsukena jīvitakkhayaṃ patto, sabbe saṅkhārā aniccā, mā socitthā’’ti āha. Brāhmaṇo pāṇiṃ paharitvā mahāhasitaṃ hasi. ‘‘Kiṃ nu brāhmaṇa, hasasī’’ti ca vutte ‘‘mayhaṃ putto na marati, añño koci mato bhavissatī’’ti āha. ‘‘Brāhmaṇa, puttoyeva te mato, puttasseva te aṭṭhīni disvā saddahā’’ti aṭṭhīni nīharitvā ‘‘imāni te puttassa aṭṭhīnī’’ti āha. Etāni eḷakassa vā sunakhassa vā bhavissanti, mayhaṃ pana putto na marati, amhākāñhi kule yāva sattamā kulaparivaṭṭā taruṇakāle matapubbā nāma natthi, tvaṃ musā bhaṇasīti. Tasmiṃ khaṇe sabbepi pāṇiṃ paharitvā mahāhasitaṃ hasiṃsu. Ācariyo taṃ acchariyaṃ disvā somanassappatto hutvā ‘‘brāhmaṇa, tumhākaṃ kulapaveṇiyaṃ daharānaṃ amaraṇena na sakkā ahetukena bhavituṃ, kena vo kāraṇena daharā na mīyantī’’ti pucchanto paṭhamaṃ gāthamāha –

::hangnum
92\.
::

::gatha1
‘‘Kiṃ {pb:V:4.0047} te vataṃ kiṃ pana brahmacariyaṃ, kissa suciṇṇassa ayaṃ vipāko;
::

::gathalast
Akkhāhi me brāhmaṇa etamatthaṃ, kasmā nu tumhaṃ daharā na mīyare’’ti.
::

Tattha {pb:P:4.0053}{pb:M:4.0052} **vata**nti vatasamādānaṃ. **Brahmacariya**nti seṭṭhacariyaṃ. **Kissa suciṇṇassā**ti tumhākaṃ kule daharānaṃ amaraṇaṃ nāma katarasucaritassa vipākoti.

Taṃ sutvā brāhmaṇo yesaṃ guṇānaṃ ānubhāvena tasmiṃ kule daharā na mīyanti, te vaṇṇayanto –

::hangnum
93\.
::

::gatha1
‘‘Dhammaṃ carāma na musā bhaṇāma, pāpāni kammāni parivajjayāma;
::

::gathalast
Anariyaṃ parivajjemu sabbaṃ, tasmā hi amhaṃ daharā na mīyare.
::

::hangnum
94\.
::

::gatha1
‘‘Suṇoma dhammaṃ asataṃ satañca, na cāpi dhammaṃ asataṃ rocayāma;
::

::gathalast
Hitvā asante na jahāma sante, tasmā hi amhaṃ daharā na mīyare.
::

::hangnum
95\.
::

::gatha1
‘‘Pubbeva dānā sumanā bhavāma, dadampi ve attamanā bhavāma;
::

::gathalast
Datvāpi ve nānutappāma pacchā, tasmā hi amhaṃ daharā na mīyare.
::

::hangnum
96\.
::

::gatha1
‘‘Samaṇe mayaṃ brāhmaṇe addhike ca, vanibbake yācanake dalidde;
::

::gathalast
Annena pānena abhitappayāma, tasmā hi amhaṃ daharā na mīyare.
::

::hangnum
97\.
::

::gatha1
‘‘Mayañca bhariyaṃ nātikkamāma, amhe ca bhariyā nātikkamanti;
::

::gathalast
Aññatra tāhi brahmacariyaṃ carāma, tasmā hi amhaṃ daharā na mīyare.
::

::hangnum
98\.
::

::gatha1
‘‘Pāṇātipātā {pb:M:4.0053} viramāma sabbe, loke adinnaṃ parivajjayāma;
::

::gathalast
Amajjapā nopi musā bhaṇāma, tasmā hi amhaṃ daharā na mīyare.
::

::hangnum
99\.
::

::gatha1
‘‘Etāsu ve jāyare suttamāsu, medhāvino honti pahūtapaññā;
::

::gathalast
Bahussutā vedaguno ca honti, tasmā hi amhaṃ daharā na mīyare.
::

::hangnum
100\.
::

::gatha1
‘‘Mātā {pb:V:4.0048} pitā ca bhaginī bhātaro ca, puttā ca dārā ca mayañca sabbe;
::

::gathalast
Dhammaṃ carāma paralokahetu, tasmā hi amhaṃ daharā na mīyare.
::

::hangnum
101\.
::

::gatha1
‘‘Dāsā ca dāsyo anujīvino ca, paricārakā kammakarā ca sabbe;
::

::gathalast
Dhammaṃ {pb:P:4.0054} caranti paralokahetu, tasmā hi amhaṃ daharā na mīyare’’ti. –
::

::unindented
Imā gāthā āha.
::

Tattha **dhammaṃ carāmā**ti dasakusalakammapathadhammaṃ carāma, attano jīvitahetu antamaso kunthakipillikampi jīvitā na voropema, parabhaṇḍaṃ lobhacittena na olokemāti sabbaṃ vitthāretabbaṃ. Musāvādo cettha musāvādissa akaraṇapāpaṃ nāma natthīti ussannavasena puna vutto. Te kira hasādhippāyenapi musā na bhaṇanti. **Pāpānī**ti sabbāni nirayagāmikammāni. **Anariya**nti ariyagarahitaṃ sabbaṃ asundaraṃ aparisuddhaṃ kammaṃ parivajjayāma. **Tasmā hi amha**nti ettha **hi**-kāro nipātamatto, tena kāraṇena amhākaṃ daharā na mīyanti, antarā akālamaraṇaṃ nāma no natthīti attho. ‘‘Tasmā amha’’ntipi pāṭho. **Suṇomā**ti mayaṃ kiriyavādānaṃ sappurisānaṃ kusaladīpanampi asappurisānaṃ akusaladīpanampi dhammaṃ suṇoma{pb:M:4.0054}, so pana no sutamattakova hoti, taṃ na rocayāma. Tehi pana no saddhiṃ viggaho vā vivādo vā mā hotūti dhammaṃ suṇāma, sutvāpi hitvā asante sante vattāma, ekampi khaṇaṃ na jahāma sante, pāpamitte pahāya kalyāṇamittasevinova homāti.

**Samaṇe mayaṃ brāhmaṇe**ti mayaṃ samitapāpe bāhitapāpe paccekabuddhasamaṇabrāhmaṇepi avasesadhammikasamaṇabrāhmaṇepi addhikayācake sesajanepi annapānena abhitappemāti attho. Pāḷiyaṃ pana ayaṃ gāthā ‘‘pubbeva dānā’’ti gāthāya pacchato āgatā. **Nātikkamāmā**ti attano bhariyaṃ atikkamitvā bahi aññaṃ micchācāraṃ na karoma. **Aññatra tāhī**ti tā attano bhariyā ṭhapetvā sesaitthīsu brahmacariyaṃ carāma, amhākaṃ bhariyāpi sesapurisesu evameva vattanti. **Jāyare**ti jāyanti. **Suttamāsū**ti susīlāsu uttamitthīsu. Idaṃ vuttaṃ hoti – ye etāsu sampannasīlāsu uttamitthīsu amhākaṃ puttā jāyanti, te medhāvinoti evaṃpakārā honti, kuto tesaṃ antarā maraṇaṃ, tasmāpi amhākaṃ kule daharā na marantīti. **Dhammaṃ carāmā**ti paralokatthāya tividhasucaritadhammaṃ carāma. **Dāsyo**ti dāsiyo.

Avasāne {pb:V:4.0049} –

::hangnum
102\.
::

::gatha1
‘‘Dhammo have rakkhati dhammacāriṃ, dhammo suciṇṇo sukhamāvahati;
::

::gathalast
Esānisaṃso dhamme suciṇṇe, na duggatiṃ gacchati dhammacārī.
::

::hangnum
103\.
::

::gatha1
‘‘Dhammo {pb:P:4.0055} have rakkhati dhammacāriṃ, chattaṃ mahantaṃ viya vassakāle;
::

::gathalast
Dhammena gutto mama dhammapālo, aññassa aṭṭhīni sukhī kumāro’’ti. –
::

::unindented
Imāhi dvīhi gāthāhi dhammacārīnaṃ guṇaṃ kathesi.
::

Tattha **rakkhatī**ti dhammo nāmeso rakkhito attano rakkhitaṃ paṭirakkhati. **Sukhamāvahatī**ti devamanussasukhañceva nibbānasukhañca āvahati. **Na** {pb:M:4.0055} **duggati**nti nirayādibhedaṃ duggatiṃ na gacchati. Evaṃ brāhmaṇa, mayaṃ dhammaṃ rakkhāma, dhammopi amhe rakkhatīti dasseti. **Dhammena gutto**ti mahāchattasadisena attanā gopitadhammena gutto. **Aññassa aṭṭhīnī**ti tayā ānītāni aṭṭhīni aññassa eḷakassa vā sunakhassa vā aṭṭhīni bhavissanti, chaḍḍethetāni, mama putto sukhī kumāroti.

Taṃ sutvā ācariyo ‘‘mayhaṃ āgamanaṃ suāgamanaṃ, saphalaṃ, no nipphala’’nti sañjātasomanasso dhammapālassa pitaraṃ khamāpetvā ‘‘mayā āgacchantena tumhākaṃ vīmaṃsanatthāya imāni eḷakaaṭṭhīni ābhatāni, putto te arogoyeva, tumhākaṃ rakkhitadhammaṃ mayhampi dethā’’ti paṇṇe likhitvā katipāhaṃ tattha vasitvā takkasilaṃ gantvā dhammapālaṃ sabbasippāni sikkhāpetvā mahantena parivārena pesesi.

Satthā suddhodanamahārājassa imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne rājā anāgāmiphale patiṭṭhahi. Tadā mātāpitaro mahārājakulāni ahesuṃ, ācariyo sāriputto, parisā buddhaparisā, dhammapālakumāro pana ahameva ahosinti.

::centre
Mahādhammapālajātakavaṇṇanā navamā.
::



[448] 10. Kukkuṭajātakavaṇṇanā

**Nāsmase** {pb:V:4.0050} **katapāpamhī**ti idaṃ satthā veḷuvane viharanto devadattassa vadhāya parisakkanaṃ ārabbha kathesi. Dhammasabhāyañhi bhikkhū devadattassa aguṇakathaṃ samuṭṭhāpesuṃ ‘‘āvuso, devadatto dhanuggahādipayojanena dasabalassa vadhatthameva upāyaṃ karotī’’ti. Satthā {pb:P:4.0056} āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi esa mayhaṃ vadhāya parisakkiyevā’’ti vatvā atītaṃ āhari.

Atīte kosambiyaṃ kosambako nāma rājā rajjaṃ kāresi. Tadā bodhisatto ekasmiṃ veḷuvane kukkuṭayoniyaṃ nibbattitvā anekasatakukkuṭaparivāro araññe vasati, tassāvidūre eko seno vasati{pb:M:4.0056}. So upāyena ekekaṃ kukkuṭaṃ gahetvā khādanto ṭhapetvā bodhisattaṃ sese khādi, bodhisatto ekakova ahosi. So appamatto velāya gocaraṃ gahetvā veḷuvanaṃ pavisitvā vasati. So seno taṃ gaṇhituṃ asakkonto ‘‘ekena naṃ upāyena upalāpetvā gaṇhissāmī’’ti cintetvā tassāvidūre sākhāya nilīyitvā ‘‘samma kukkuṭarāja, tvaṃ mayhaṃ kasmā bhāyasi, ahaṃ tayā saddhiṃ vissāsaṃ kattukāmo, asukasmiṃ nāma padese sampannagocaro, tattha ubhopi gocaraṃ gahetvā aññamaññaṃ piyasaṃvāsaṃ vasissāmā’’ti āha. Atha naṃ bodhisatto āha ‘‘samma, mayhaṃ tayā saddhiṃ vissāso nāma natthi, gaccha tva’’nti. ‘‘Samma, tvaṃ mayā pubbe katapāpatāya na saddahasi, ito paṭṭhāya evarūpaṃ na karissāmī’’ti. ‘‘Na mayhaṃ tādisena sahāyenattho, gaccha tva’’nti. Iti naṃ yāvatatiyaṃ paṭikkhipitvā ‘‘etehi aṅgehi samannāgatena puggalena saddhiṃ vissāso nāma kātuṃ na vaṭṭatī’’ti vanaghaṭaṃ unnādento devatāsu sādhukāraṃ dadamānāsu dhammakathaṃ samuṭṭhāpento –

::hangnum
104\.
::

::gatha1
‘‘Nāsmase katapāpamhi, nāsmase alikavādine;
::

::gathalast
Nāsmase attatthapaññamhi, atisantepi nāsmase.
::

::hangnum
105\.
::

::gatha1
‘‘Bhavanti heke purisā, gopipāsikajātikā;
::

::gathalast
Ghasanti maññe mittāni, vācāya na ca kammunā.
::

::hangnum
106\.
::

::gatha1
‘‘Sukkhañjalipaggahitā{pb:V:4.0051}, vācāya paliguṇṭhitā;
::

::gathalast
Manussapheggū nāsīde, yasmiṃ natthi kataññutā.
::

::hangnum
107\.
::

::gatha1
‘‘Na {pb:P:4.0057} hi aññaññacittānaṃ, itthīnaṃ purisāna vā;
::

::gathalast
Nānāvikatvā saṃsaggaṃ, tādisampi ca nāsmase.
::

::hangnum
108\.
::

::gatha1
‘‘Anariyakammamokkantaṃ, athetaṃ sabbaghātinaṃ;
::

::gathalast
Nisitaṃva paṭicchannaṃ, tādisampi ca nāsmase.
::

::hangnum
109\.
::

::gatha1
‘‘Mittarūpenidhekacce, sākhalyena acetasā;
::

::gathalast
Vividhehi upāyanti, tādisampi ca nāsmase.
::

::hangnum
110\.
::

::gatha1
‘‘Āmisaṃ {pb:M:4.0057} vā dhanaṃ vāpi, yattha passati tādiso;
::

::gathalast
Dubbhiṃ karoti dummedho, tañca hantvāna gacchatī’’ti. – imā gāthā āha;
::

Tattha **nāsmase**ti nāssase. Ayameva vā pāṭho, na vissaseti vuttaṃ hoti. **Katapāpamhī**ti paṭhamaṃ katapāpe puggale. **Alikavādine**ti musāvādimhipi na vissase. Tassa hi akattabbaṃ nāma pāpaṃ natthi. **Nāsmase attatthapaññamhī**ti attano atthāya eva yassa paññā snehavasena na bhajati, dhanatthikova bhajati, tasmiṃ attatthapaññepi na vissase. **Atisante**ti anto upasame avijjamāneyeva ca bahi upasamadassanena atisante viya paṭicchannakammantepi bilapaṭicchannaāsīvisasadise kuhakapuggale. **Gopipāsikajātikā**ti gunnaṃ pipāsakajātikā viya, pipāsitagosadisāti vuttaṃ hoti. Yathā pipāsitagāvo titthaṃ otaritvā mukhapūraṃ udakaṃ pivanti, na pana udakassa kattabbayuttakaṃ karonti, evameva ekacce ‘‘idañcidañca karissāmā’’ti madhuravacanena mittāni ghasanti, piyavacanānucchavikaṃ pana na karonti, tādisesu vissāso mahato anatthāya hotīti dīpeti.

**Sukkhañjalipaggahitā**ti paggahitatucchaañjalino. **Vācāya paliguṇṭhitā**ti ‘‘idaṃ dassāma, idaṃ karissāmā’’ti vacanena paṭicchādikā. **Manussapheggū**ti evarūpā asārakā manussā manussapheggū nāma. **Nāsīde**ti na āsīde evarūpe na upagaccheyya. **Yasmiṃ natthī**ti yasmiñca puggale kataññutā natthi, tampi nāsīdeti attho. **Aññaññacittāna**nti aññenaññena cittena samannāgatānaṃ{pb:V:4.0052}, lahucittānanti attho. Evarūpānaṃ itthīnaṃ vā purisānaṃ vā na vissaseti dīpeti. **Nānāvikatvā saṃsagga**nti yopi na sakkā anupagantvā etassa antarāyaṃ kātunti antarāyakaraṇatthaṃ nānākāraṇehi saṃsaggamāvikatvā daḷhaṃ karitvā pacchā antarāyaṃ karoti, tādisampi puggalaṃ nāsmase na vissaseyyāti dīpeti.

**Anariyakammamokkanta**ti anariyānaṃ dussīlānaṃ kammaṃ otaritvā ṭhitaṃ. **Atheta**nti athiraṃ appatiṭṭhitavacanaṃ. **Sabbaghātina**nti okāsaṃ labhitvā sabbesaṃ {pb:M:4.0058} upaghātakaraṃ. **Nisitaṃva** {pb:P:4.0058} **paṭicchanna**nti kosiyā vā pilotikāya vā paṭicchannaṃ nisitakhaggamiva. **Tādisampī**ti evarūpampi amittaṃ mittapatirūpakaṃ na vissaseyya. **Sākhalyenā**ti maṭṭhavacanena. **Acetasā**ti acittakena. Vacanameva hi nesaṃ maṭṭhaṃ, cittaṃ pana thaddhaṃ pharusaṃ. **Vividhehī**ti vividhehi upāyehi otārāpekkhā upagacchanti. **Tādisampī**ti yo etehi amittehi mittapatirūpakehi sadiso hoti, tampi na vissaseti attho. **Āmisa**nti khādanīyabhojanīyaṃ. **Dhana**nti mañcapaṭipādakaṃ ādiṃ katvā avasesaṃ. **Yattha passatī**ti sahāyakagehe yasmiṃ ṭhāne passati. **Dubbhiṃ karotī**ti dubbhicittaṃ uppādeti, taṃ dhanaṃ harati. **Tañca hantvānā**ti tañca sahāyakampi chetvā gacchati. Iti imā satta gāthā kukkuṭarājā kathesi.

::hangnum
111\.
::

::gatha1
‘‘Mittarūpena bahavo, channā sevanti sattavo;
::

::gathalast
Jahe kāpurise hete, kukkuṭo viya senakaṃ.
::

::hangnum
112\.
::

::gatha1
‘‘Yo ca uppatitaṃ atthaṃ, na khippamanubujjhati;
::

::gathalast
Amittavasamanveti, pacchā ca manutappati.
::

::hangnum
113\.
::

::gatha1
‘‘Yo ca uppatitaṃ atthaṃ, khippameva nibodhati;
::

::gathalast
Muccate sattusambādhā, kukkuṭo viya senakā.
::

::hangnum
114\.
::

::gatha1
‘‘Taṃ tādisaṃ kūṭamivoḍḍitaṃ vane, adhammikaṃ niccavidhaṃsakārinaṃ;
::

::gathalast
Ārā vivajjeyya naro vicakkhaṇo, senaṃ yathā kukkuṭo vaṃsakānane’’ti. –
::

::unindented
Imā catasso dhammarājena bhāsitā abhisambuddhagāthā.
::

Tattha {pb:V:4.0053} **jahe kāpurise hete**ti bhikkhave, ete kāpurise paṇḍito jaheyya. **Ha**-kāro panettha nipātamattaṃ. **Pacchā ca manutappatī**ti pacchā ca anutappati. **Kūṭamivoḍḍita**nti vane migānaṃ bandhanatthāya kūṭapāsaṃ viya oḍḍitaṃ. **Niccavidhaṃsakārina**nti niccaṃ viddhaṃsanakaraṃ. **Vaṃsakānane**ti yathā vaṃsavane kukkuṭo senaṃ vivajjeti, evaṃ vicakkhaṇo pāpamitte vivajjeyya.

Sopi {pb:M:4.0059} tā gāthā vatvā senaṃ āmantetvā ‘‘sace imasmiṃ ṭhāne vasissasi, jānissāmi te kattabba’’nti tajjesi. Seno tato palāyitvā aññatra gato.

Satthā {pb:P:4.0059} imaṃ dhammadesanaṃ āharitvā ‘‘evaṃ bhikkhave devadatto pubbepi mayhaṃ vadhāya parisakkī’’ti vatvā jātakaṃ samodhānesi – ‘‘tadā seno devadatto ahosi, kukkuṭo pana ahameva ahosi’’nti.

::centre
Kukkuṭajātakavaṇṇanā dasamā.
::



[449] 11. Maṭṭhakuṇḍalījātakavaṇṇanā

**Alaṅkato maṭṭhakuṇḍalī**ti idaṃ satthā jetavane viharanto ekaṃ mataputtaṃ kuṭumbikaṃ ārabbha kathesi. Sāvatthiyaṃ kirekassa buddhupaṭṭhākassa kuṭumbikassa piyaputto kālamakāsi. So puttasokasamappito na nhāyati na bhuñjati na kammante vicāreti, na buddhupaṭṭhānaṃ gacchati, kevalaṃ ‘‘piyaputtaka, maṃ ohāya paṭhamataraṃ gatosī’’tiādīni vatvā vippalapati. Satthā paccūsasamaye lokaṃ olokento tassa sotāpattiphalūpanissayaṃ disvā punadivase bhikkhusaṅghaparivuto sāvatthiyaṃ piṇḍāya caritvā katabhattakicco bhikkhū uyyojetvā ānandattherena pacchāsamaṇena tassa gharadvāraṃ agamāsi. Satthu āgatabhāvaṃ kuṭumbikassa ārocesuṃ. Athassa gehajano āsanaṃ paññapetvā satthāraṃ nisīdāpetvā kuṭumbikaṃ pariggahetvā satthu santikaṃ ānesi. Taṃ vanditvā ekamantaṃ nisinnaṃ satthā karuṇāsītalena vacanena āmantetvā ‘‘kiṃ, upāsaka, puttakaṃ anusocasī’’ti pucchitvā ‘‘āma, bhante’’ti vutte ‘‘upāsaka, porāṇakapaṇḍitā putte kālakate sokasamappitā vicarantāpi paṇḍitānaṃ kathaṃ sutvā ‘alabbhanīyaṭṭhāna’nti tathato ñatvā appamattakampi sokaṃ na kariṃsū’’ti vatvā tena yācito atītaṃ āhari.

Atīte {pb:V:4.0054}{pb:M:4.0060} bārāṇasiyaṃ brahmadatte rajjaṃ kārente ekassa mahāvibhavassa brāhmaṇassa putto pañcadasasoḷasavassakāle ekena byādhinā phuṭṭho kālaṃ katvā devaloke nibbatti. Brāhmaṇo tassa kālakiriyato paṭṭhāya susānaṃ gantvā chārikapuñjaṃ āvijjhanto paridevati, sabbakammante pariccajitvā sokasamappito vicarati. Tadā devaputto anuvicaranto taṃ disvā ‘‘ekaṃ upamaṃ katvā sokaṃ harissāmī’’ti tassa susānaṃ gantvā paridevanakāle tasseva puttavaṇṇī hutvā sabbābharaṇapaṭimaṇḍito ekasmiṃ padese ṭhatvā ubho hatthe sīse ṭhapetvā {pb:P:4.0060} mahāsaddena paridevi. Brāhmaṇo saddaṃ sutvā taṃ oloketvā puttapemaṃ paṭilabhitvā tassa santike ṭhatvā ‘‘tāta māṇava, imasmiṃ susānamajjhe kasmā paridevasī’’ti pucchanto paṭhamaṃ gāthamāha –

::hangnum
115\.
::

::gatha1
‘‘Alaṅkato maṭṭhakuṇḍalī, māladhārī haricandanussado;
::

::gathalast
Bāhā paggayha kandasi, vanamajjhe kiṃ dukkhito tuva’’nti.
::

Tattha **alaṅkato**ti nānābharaṇavibhūsito. **Maṭṭhakuṇḍalī**ti karaṇapariniṭṭhitehi maṭṭhehi kuṇḍalehi samannāgato. **Māladhārī**ti vicitrakusumamāladharo. **Haricandanussado**ti suvaṇṇavaṇṇena candanena anulitto. **Vanamajjhe**ti susānamajjhe. **Kiṃ dukkhito tuva**nti kiṃkāraṇā dukkhito tvaṃ, ācikkha, ahaṃ te yaṃ icchasi, taṃ dassāmīti āha.

Athassa kathento māṇavo dutiyaṃ gāthamāha –

::hangnum
116\.
::

::gatha1
‘‘Sovaṇṇamayo pabhassaro, uppanno rathapañjaro mama;
::

::gathalast
Tassa cakkayugaṃ na vindāmi, tena dukkhena jahāmi jīvita’’nti.
::

::unindented
Brāhmaṇo sampaṭicchanto tatiyaṃ gāthamāha –
::

::hangnum
117\.
::

::gatha1
‘‘Sovaṇṇamayaṃ maṇīmayaṃ, lohamayaṃ atha rūpiyāmayaṃ;
::

::gathalast
Pāvada rathaṃ karissāmi te, cakkayugaṃ paṭipādayāmi ta’’nti.
::

Tattha {pb:M:4.0061} **pāvadā**ti yādisena te attho yādisaṃ rocesi, tādisaṃ vada, ahaṃ te ratha karissāmi. **Paṭipādayāmi ta**nti taṃ pañjarānurūpaṃ cakkayugaṃ adhigacchāpemi.

Taṃ {pb:V:4.0055} sutvā māṇavena kathitāya gāthāya paṭhamapādaṃ satthā abhisambuddho hutvā kathesi, sesaṃ māṇavo.

::hangnum
118\.
::

::gatha1
‘‘So māṇavo tassa pāvadi, candasūriyā {pb:P:4.0061} ubhayettha bhātaro;
::

::gathalast
Sovaṇṇamayo ratho mama, tena cakkayugena sobhatī’’ti.
::

Brāhmaṇo tadanantaraṃ āha –

::hangnum
119\.
::

::gatha1
‘‘Bālo kho tvaṃsi māṇava, yo tvaṃ patthayasi apatthiyaṃ;
::

::gathalast
Maññāmi tuvaṃ marissasi, na hi tvaṃ lacchasi candasūriye’’ti. –
::

::unindented
Brāhmaṇena vuttagāthāya **apatthiya**nti apatthetabbaṃ.
::

Tato māṇavo āha –

::hangnum
120\.
::

::gatha1
‘‘Gamanāgamanampi dissati, vaṇṇadhātu ubhayettha vīthiyo;
::

::gathalast
Peto pana neva dissati, ko nu kho kandataṃ bālyataro’’ti.
::

Māṇavena vuttagāthāya **gamanāgamana**nti uggamanañca atthagamanañca. Vaṇṇoyeva vaṇṇadhātu. **Ubhayettha vīthiyo**ti ettha ākāse ‘‘ayaṃ candassa vīthi, ayaṃ sūriyassa vīthī’’ti evaṃ ubhayagamanāgamanabhūmiyopi paññāyanti. **Peto panā**ti paralokaṃ gatasatto pana na dissateva. **Ko nu kho**ti evaṃ sante amhākaṃ dvinnaṃ kandantānaṃ ko nu kho bālyataroti.

Evaṃ {pb:M:4.0062} māṇave kathente brāhmaṇo sallakkhetvā gāthamāha –

::hangnum
121\.
::

::gatha1
‘‘Saccaṃ kho vadesi māṇava, ahameva kandataṃ bālyataro;
::

::gathalast
Candaṃ viya dārako rudaṃ, petaṃ kālakatābhipatthaye’’ti.
::

Tattha **candaṃ viya dārako**ti yathā daharo gāmadārako ‘‘candaṃ dethā’’ti candassatthāya rodeyya, evaṃ ahampi petaṃ kālakataṃ abhipatthemīti.

Iti {pb:V:4.0056} brāhmaṇo māṇavassa kathāya nissoko hutvā tassa thutiṃ karonto sesagāthā abhāsi –

::hangnum
122\.
::

::gatha1
‘‘Ādittaṃ vata maṃ santaṃ, ghatasittaṃva pāvakaṃ;
::

::gathalast
Vārinā viya osiñcaṃ, sabbaṃ nibbāpaye daraṃ.
::

::hangnum
123\.
::

::gatha1
‘‘Abbahī {pb:P:4.0062} vata me sallaṃ, yamāsi hadayassitaṃ;
::

::gathalast
Yo me sokaparetassa, puttasokaṃ apānudi.
::

::hangnum
124\.
::

::gatha1
‘‘Sohaṃ abbūḷhasallosmi, vītasoko anāvilo;
::

::gathalast
Na socāmi na rodāmi, tava sutvāna māṇavā’’ti.
::

Atha naṃ māṇavo ‘‘brāhmaṇa, yassatthāya tvaṃ rodasi, ahaṃ te putto, ahaṃ devaloke nibbatto, ito paṭṭhāya mā maṃ anusoci, dānaṃ dehi, sīlaṃ rakkhāhi, uposathaṃ karohī’’ti ovaditvā sakaṭṭhānameva gato. Brāhmaṇopi tassovāde ṭhatvā dānādīni puññāni katvā kālakato devaloke nibbatti.

Satthā imaṃ dhammadesanaṃ āharitvā saccāni pakāsetvā jātakaṃ samodhānehi, saccapariyosāne kuṭumbiko sotāpattiphale patiṭṭhahi.Tadā dhammadesakadevaputto ahameva ahosinti.

::centre
Maṭṭhakuṇḍalījātakavaṇṇanā ekādasamā.
::



[450] 12. Bilārakosiyajātakavaṇṇanā

**Apacantāpī**ti {pb:M:4.0063} idaṃ satthā jetavane viharanto ekaṃ dānavittaṃ bhikkhuṃ ārabbha kathesi. So kira bhagavato dhammadesanaṃ sutvā sāsane pabbajitvā pabbajitakālato paṭṭhāya dānavitto ahosi dānajjhāsayo, pattapariyāpannampi piṇḍapātaṃ aññassa adatvā na bhuñji, antamaso pānīyampi labhitvā aññassa adatvā na pivi, evaṃ dānābhirato ahosi. Athassa dhammasabhāyaṃ bhikkhū guṇakathaṃ kathesuṃ. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte taṃ bhikkhuṃ pakkosāpetvā ‘‘saccaṃ kira tvaṃ {pb:V:4.0057} bhikkhu dānavitto dānajjhāsayo’’ti pucchitvā ‘‘saccaṃ, bhante’’ti vutte ‘‘bhikkhave ayaṃ pubbe assaddho ahosi appasanno, tiṇaggena telabindumpi uddharitvā kassaci na adāsi, atha naṃ ahaṃ dametvā nibbisevanaṃ katvā dānaphalaṃ ñāpesiṃ, tameva dānaninnaṃ cittaṃ bhavantarepi na pajahatī’’ti vatvā bhikkhūhi yācito atītaṃ āhari.

Atīte bārāṇasiyaṃ brahmadatte rajjaṃ kārente bodhisatto seṭṭhikule nibbattitvā vayappatto kuṭumbaṃ saṇṭhapetvā pitu accayena seṭṭhiṭṭhānaṃ patvā ekadivasaṃ dhanavilokanaṃ katvā ‘‘dhanaṃ paññāyati, etassa {pb:P:4.0063} uppādakā na paññāyanti, imaṃ dhanaṃ vissajjetvā mahādānaṃ dātuṃ vaṭṭatī’’ti dānasālaṃ kāretvā yāvajīvaṃ mahādānaṃ pavattetvā āyupariyosāne ‘‘idaṃ dānavattaṃ mā upacchindī’’ti puttassa ovādaṃ datvā tāvatiṃsabhavane sakko hutvā nibbatti. Puttopissa tatheva dānaṃ datvā puttaṃ ovaditvā āyupariyosāne cando devaputto hutvā nibbatti, tassa putto sūriyo hutvā nibbatti, tassapi putto mātalisaṅgāhako hutvā nibbatti, tassa putto pañcasikho gandhabbadevaputto hutvā nibbatti. Chaṭṭho pana assaddho ahosi thaddhacitto nisneho maccharī, dānasālaṃ viddhaṃsetvā jhāpetvā yācake pothetvā nīharāpesi, kassaci tiṇaggena uddharitvā telabindumpi na deti. Tadā sakko devarājā attano pubbakammaṃ oloketvā ‘‘pavattati nu kho me dānavaṃso, udāhu no’’ti upadhārento ‘‘putto me dānaṃ pavattetvā {pb:M:4.0064} cando hutvā nibbatti, tassa putto sūriyo, tassa putto mātali, tassa putto pañcasikho gandhabbadevaputto hutvā nibbatti, chaṭṭho pana taṃ vaṃsaṃ upacchindī’’ti passi.

Athassa etadahosi ‘‘imaṃ pāpadhammaṃ dametvā dānaphalaṃ jānāpetvā āgamissāmī’’ti. So candasūriyamātalipañcasikhe pakkosāpetvā ‘‘sammā, amhākaṃ vaṃse chaṭṭho kulavaṃsaṃ samucchinditvā dānasālaṃ jhāpetvā yācake nīharāpesi, na kassaci kiñci deti, etha naṃ damessāmā’’ti tehi saddhiṃ bārāṇasiṃ agamāsi. Tasmiṃ khaṇe seṭṭhi rājupaṭṭhānaṃ katvā āgantvā sattame dvārakoṭṭhake antaravīthiṃ olokento caṅkamati. Sakko ‘‘tumhe mama paviṭṭhakāle pacchato paṭipāṭiyā āgacchathā’’ti vatvā gantvā seṭṭhissa santike ṭhatvā ‘‘bho mahāseṭṭhi, bhojanaṃ me dehī’’ti āha. ‘‘Brāhmaṇa natthi tava idha bhattaṃ, aññattha gacchā’’ti. ‘‘Bho mahāseṭṭhi, brāhmaṇehi bhatte yācite {pb:P:4.0064} na dātuṃ na labbhatī’’ti. ‘‘Brāhmaṇa, mama gehe pakkampi pacitabbampi bhattaṃ natthi, aññattha gacchā’’ti. ‘‘Mahāseṭṭhi, ekaṃ te silokaṃ kathessāmi, taṃ suṇāhī’’ti. ‘‘Natthi mayhaṃ tava silokenattho, mā idha tiṭṭhā’’ti. Sakko tassa kathaṃ asuṇanto viya dve gāthā abhāsi –

::hangnum
125\.
::

::gatha1
‘‘Apacantāpi {pb:V:4.0058} dicchanti, santo laddhāna bhojanaṃ;
::

::gathalast
Kimeva tvaṃ pacamāno, yaṃ na dajjā na taṃ samaṃ.
::

::hangnum
126\.
::

::gatha1
‘‘Maccherā ca pamādā ca, evaṃ dānaṃ na dīyati;
::

::gathalast
Puññaṃ ākaṅkhamānena, deyyaṃ hoti vijānatā’’ti.
::

Tāsaṃ attho – mahāseṭṭhi apacantāpi santo sappurisā bhikkhācariyāya laddhampi bhojanaṃ dātuṃ icchanti, na ekakā paribhuñjanti. Kimeva tvaṃ pacamāno yaṃ na dadeyyāsi, na taṃ samaṃ, taṃ tava anurūpaṃ anucchavikaṃ na hoti. Dānañhi maccherena ca pamādena cāti dvīhi dosehi na dīyati, puññaṃ ākaṅkhamānena vijānatā paṇḍitamanussena dātabbameva hotīti.

So tassa vacanaṃ sutvā ‘‘tena hi gehaṃ pavisitvā nisīda, thokaṃ lacchasī’’ti āha. Sakko pavisitvā te siloke sajjhāyanto nisīdi. Atha naṃ cando āgantvā bhattaṃ yāci. ‘‘Natthi te bhattaṃ, gacchā’’ti ca {pb:M:4.0065} vutto ‘‘mahāseṭṭhi anto eko brāhmaṇo nisinno, brāhmaṇavācanakaṃ maññe bhavissati, ahampi bhavissāmī’’ti vatvā ‘‘natthi brāhmaṇavācanakaṃ, nikkhamā’’ti vuccamānopi ‘‘mahāseṭṭhi iṅgha tāva silokaṃ suṇāhī’’ti dve gāthā abhāsi –

::hangnum
127\.
::

::gatha1
‘‘Yasseva bhīto na dadāti maccharī, tadevādadato bhayaṃ;
::

::gatha2
Jighacchā ca pipāsā ca, yassa bhāyati maccharī;
::

::gathalast
Tameva bālaṃ phusati, asmiṃ loke paramhi ca.
::

::hangnum
128\.
::

::gatha1
‘‘Tasmā vineyya maccheraṃ, dajjā dānaṃ malābhibhū;
::

::gathalast
Puññāni paralokasmiṃ, patiṭṭhā honti pāṇina’’nti.
::

Tattha **yassa bhāyatī**ti ‘‘ahaṃ aññesaṃ datvā sayaṃ jighacchito ca pipāsito ca bhavissāmī’’ti yassā jighacchāya pipāsāya bhāyati. **Tamevā**ti {pb:P:4.0065} taññeva jighacchāpipāsāsaṅkhātaṃ bhayaṃ etaṃ bālaṃ nibbattanibbattaṭṭhāne idhaloke paraloke ca phusati pīḷeti, accantadāliddiyaṃ pāpuṇāti. **Malābhibhū**ti macchariyamalaṃ abhibhavanto.

Tassapi vacanaṃ sutvā ‘‘tena hi pavisa, thokaṃ labhissasī’’ti āha. Sopi pavisitvā {pb:V:4.0059} sakkassa santike nisīdi. Tato thokaṃ vītināmetvā sūriyo āgantvā bhattaṃ yācanto dve gāthā abhāsi –

::hangnum
129\.
::

::gatha1
‘‘Duddadaṃ dadamānānaṃ, dukkaraṃ kamma kubbataṃ;
::

::gathalast
Asanto nānukubbanti, sataṃ dhammo durannayo.
::

::hangnum
130\.
::

::gatha1
‘‘Tasmā satañca asataṃ, nānā hoti ito gati;
::

::gathalast
Asanto nirayaṃ yanti, santo saggaparāyaṇā’’ti.
::

Tattha **duddada**nti dānaṃ nāma duddadaṃ maccheraṃ abhibhavitvā dātabbato, taṃ dadamānānaṃ. **Dukkara**nti tadeva dānakammaṃ dukkaraṃ yuddhasadisaṃ, taṃ kubbataṃ. **Nānukubbantī**ti asappurisā dānaphalaṃ ajānantā tesaṃ gatamaggaṃ nānugacchanti. **Sataṃ dhammo**ti sappurisānaṃ bodhisattānaṃ dhammo aññehi duranugamo. **Asanto**ti macchariyavasena dānaṃ adatvā asappurisā nirayaṃ yanti.

Seṭṭhi {pb:M:4.0066} gahetabbagahaṇaṃ apassanto ‘‘tena hi pavisitvā brāhmaṇānaṃ santike nisīda, thokaṃ lacchasī’’ti āha. Tato thokaṃ vītināmetvā mātali āgantvā bhattaṃ yācitvā ‘‘natthī’’ti vacanamattakālameva sattamaṃ gāthamāha –

::hangnum
131\.
::

::gatha1
‘‘Appasmeke pavecchanti, bahuneke na dicchare;
::

::gathalast
Appasmā dakkhiṇā dinnā, sahassena samaṃ mitā’’ti.
::

Tattha **appasmeke pavecchantī**ti mahāseṭṭhi ekacce paṇḍitapurisā appasmimpi deyyadhamme pavecchanti, dadantiyevāti attho. Bahunāpi deyyadhammena samannāgatā eke sattā **na dicchare** na dadanti. **Dakkhiṇā**ti kammañca phalañca saddahitvā dinnadānaṃ. **Sahassena samaṃ mitā**ti evaṃ dinnā kaṭacchubhattamattāpi dakkhiṇā sahassadānena saddhiṃ mitā, mahāphalattā sahassadānasadisāva hotīti attho.

Tampi {pb:P:4.0066} so ‘‘tena hi pavisitvā nisīdā’’ti āha. Tato thokaṃ vītināmetvā pañcasikho āgantvā bhattaṃ yācitvā ‘‘natthi gacchā’’ti vutte ‘‘ahaṃ na gatapubbo, imasmiṃ gehe brāhmaṇavācanakaṃ bhavissati maññe’’ti tassa dhammakathaṃ ārabhanto aṭṭhamaṃ gāthamāha –

::hangnum
132\.
::

::gatha1
‘‘Dhammaṃ {pb:V:4.0060} care yopi samuñchakaṃ care, dārañca posaṃ dadamappakasmiṃ;
::

::gathalast
Sataṃ sahassānaṃ sahassayāginaṃ, kalampi nāgghanti tathāvidhassa te’’ti.
::

Tattha **dhamma**nti tividhasucaritadhammaṃ. **Samuñchaka**nti gāme vā āmakapakkabhikkhācariyaṃ araññe vā phalāphalaharaṇasaṅkhātaṃ uñchaṃ yo careyya, sopi dhammameva care. **Dārañca posa**nti attano ca puttadāraṃ posentoyeva. **Dadamappakasmi**nti paritte vā deyyadhamme dhammikasamaṇabrāhmaṇānaṃ dadamāno dhammaṃ careti attho. **Sataṃ sahassānaṃ sahassayāgina**nti paraṃ pothetvā viheṭhetvā sahassena yāgaṃ yajantānaṃ sahassayāgīnaṃ issarānaṃ satasahassampi. **Kalampi nāgghanti tathāvidhassa te**ti tesaṃ satasahassasaṅkhātānaṃ sahassayāgīnaṃ yāgā tathāvidhassa dhammena samena {pb:M:4.0067} deyyadhammaṃ uppādetvā dentassa duggatamanussassa soḷasiṃ kalaṃ na agghantīti.

Seṭṭhi pañcasikhassa kathaṃ sutvā sallakkhesi. Atha naṃ anagghakāraṇaṃ pucchanto navamaṃ gāthamāha –

::hangnum
133\.
::

::gatha1
‘‘Kenesa yañño vipulo mahagghato, samena dinnassa na agghameti;
::

::gathalast
Kathaṃ sataṃ sahassānaṃ sahassayāginaṃ, kalampi nāgghanti tathāvidhassa te’’ti.
::

Tattha **yañño**ti dānayāgo satasahassapariccāgavasena vipulo, vipulattāva mahagghato. **Samena dinnassā**ti dhammena dinnassa kena kāraṇena agghaṃ na upeti. **Kathaṃ sataṃ sahassāna**nti brāhmaṇa, kathaṃ {pb:P:4.0067} sahassayāgīnaṃ purisānaṃ bahūnaṃ sahassānaṃ satasahassasaṅkhātā issarā tathāvidhassa dhammena uppādetvā dāyakassa ekassa duggatamanussassa kalaṃ nāgghantīti.

Athassa kathento pañcasikho osānagāthamāha –

::hangnum
134\.
::

::gatha1
‘‘Dadanti heke visame niviṭṭhā, chetvā vadhitvā atha socayitvā;
::

::gatha2
Sā dakkhiṇā assumukhā sadaṇḍā, samena dinnassa na agghameti;
::

::gathalast
Evaṃ sataṃ sahassānaṃ sahassayāginaṃ, kalampi nāgghanti tathāvidhassa te’’ti.
::

Tattha **visame**ti visame kāyakammādimhi niviṭṭhā. **Chetvā**ti kilametvā. **Vadhitvā**ti māretvā. **Socayitvā**ti sasoke katvā.

So {pb:V:4.0061} pañcasikhassa dhammakathaṃ sutvā ‘‘tena hi gaccha, gehaṃ pavisitvā nisīda, thokaṃ lacchasī’’ti āha. Sopi gantvā tesaṃ santike nisīdi. Tato bilārakosiyo seṭṭhi ekaṃ dāsiṃ āmantetvā ‘‘etesaṃ brāhmaṇānaṃ palāpavīhīnaṃ nāḷiṃ nāḷiṃ dehī’’ti āha. Sā vīhī gahetvā brāhmaṇe {pb:M:4.0068} upasaṅkamitvā ‘‘ime ādāya yattha katthaci pacāpetvā bhuñjathā’’ti āha. ‘‘Na amhākaṃ vīhinā attho, na mayaṃ vīhiṃ āmasāmā’’ti. ‘‘Ayya, vīhiṃ kirete nāmasantī’’ti? ‘‘Tena hi tesaṃ taṇḍule dehī’’ti. Sā taṇḍule ādāya gantvā ‘‘brāhmaṇā taṇḍule gaṇhathā’’ti āha. ‘‘Mayaṃ āmakaṃ na paṭiggaṇhāmā’’ti. ‘‘Ayya, āmakaṃ kira na gaṇhantī’’ti. ‘‘Tena hi tesaṃ karoṭiyaṃ vaḍḍhetvā gobhattaṃ dehī’’ti. Sā tesaṃ karoṭiyaṃ vaḍḍhetvā mahāgoṇānaṃ pakkabhattaṃ āharitvā adāsi. Pañcapi janā kabaḷe vaḍḍhetvā mukhe pakkhipitvā gale laggāpetvā akkhīni parivattetvā vissaṭṭhasaññā matā viya nipajjiṃsu. Dāsī te disvā ‘‘matā bhavissantī’’ti bhītā gantvā seṭṭhino ārocesi ‘‘ayya, te brāhmaṇā gobhattaṃ gilituṃ asakkontā {pb:P:4.0068} matā’’ti.

So cintesi ‘‘idāni ayaṃ pāpadhammo sukhumālabrāhmaṇānaṃ gobhattaṃ dāpesi, te taṃ gilituṃ asakkontā matāti maṃ garahissantī’’ti. Tato dāsiṃ āha – ‘‘khippaṃ gantvā etesaṃ karoṭikesu bhattaṃ haritvā nānaggarasaṃ sālibhattaṃ vaḍḍhehī’’ti. Sā tathā akāsi. Seṭṭhi antarapīthiṃ paṭipannamanusse pakkosāpetvā ‘‘ahaṃ mama bhuñjananiyāmena etesaṃ brāhmaṇānaṃ bhattaṃ dāpesiṃ, ete lobhena mahante piṇḍe katvā bhuñjamānā gale laggāpetvā matā, mama niddosabhāvaṃ jānāthā’’ti vatvā parisaṃ sannipātesi. Mahājane sannipatite brāhmaṇā uṭṭhāya mahājanaṃ oloketvā ‘‘passathimassa seṭṭhissa musāvāditaṃ, ‘amhākaṃ attano bhuñjanabhattaṃ dāpesi’nti vadati, paṭhamaṃ gobhattaṃ amhākaṃ datvā amhesu matesu viya nipannesu imaṃ bhattaṃ vaḍḍhāpesī’’ti vatvā attano mukhehi gahitabhattaṃ bhūmiyaṃ pātetvā dassesuṃ. Mahājano seṭṭhiṃ garahi ‘‘andhabāla, attano kulavaṃsaṃ nāsesi, dānasālaṃ jhāpesi, yācake gīvāyaṃ gahetvā nīharāpesi, idāni imesaṃ sukhumālabrāhmaṇānaṃ bhattaṃ dento gobhattaṃ dāpesi, paralokaṃ gacchanto tava ghare vibhavaṃ gīvāyaṃ bandhitvā gamissasi maññe’’ti.

Tasmiṃ khaṇe sakko mahājanaṃ pucchi ‘‘jānātha, tumhe imasmiṃ gehe dhanaṃ kassa santaka’’nti? ‘‘Na jānāmā’’ti. ‘‘Imasmiṃ nagare asukakāle bārāṇasiyaṃ {pb:M:4.0069} mahāseṭṭhi nāma dānasālaṃ kāretvā mahādānaṃ pavattayī’’ti sutapubbaṃ tumhehīti. ‘‘Āma suṇāmā’’ti. ‘‘Ahaṃ so seṭṭhi, dānaṃ datvā sakko devarājā hutvā puttopi me taṃ vaṃsaṃ avināsetvā dānaṃ datvā cando {pb:V:4.0062} devaputto hutvā nibbatto, tassa putto sūriyo, tassa putto mātali, tassa putto pañcasikho gandhabbadevaputto hutvā nibbatto. Tesu ayaṃ cando, ayaṃ sūriyo, ayaṃ mātalisaṅgāhako, ayaṃ imassa {pb:P:4.0069} pāpadhammassa pitā pañcasikho gandhabbadevaputto, evaṃ bahuguṇaṃ etaṃ dānaṃ nāma, kattabbameva kusalaṃ paṇḍitehī’’ti kathentā mahājanassa kaṅkhacchedanatthaṃ ākāse uppatitvā mahantenānubhāvena mahantena parivārena jalamānasarīrā aṭṭhaṃsu, sakalanagaraṃ pajjalantaṃ viya ahosi. Sakko mahājanaṃ āmantetvā ‘‘mayaṃ attano dibbasampattiṃ pahāya āgacchantā imaṃ kulavaṃsanāsakaraṃ pāpadhammabilārakosiyaṃ nissāya āgatā, ayaṃ pāpadhammo attano kulavaṃsaṃ nāsetvā dānasālaṃ jhāpetvā yācake gīvāyaṃ gahetvā nīharāpetvā amhākaṃ vaṃsaṃ samucchindi, ‘ayaṃ adānasīlo hutvā niraye nibbatteyyā’ti imassa anukampāya āgatāmhā’’ti vatvā dānaguṇaṃ pakāsento mahājanassa dhammaṃ desesi. Bilārakosiyo sirasmiṃ añjaliṃ patiṭṭhapetvā ‘‘deva, ahaṃ ito paṭṭhāya porāṇakulavaṃsaṃ anāsāpetvā dānaṃ pavattessāmi, ajja ādiṃ katvā antamaso udakadantaponaṃ upādāya attano laddhāhāraṃ parassa adatvā na khādissāmī’’ti sakkassa paṭiññaṃ adāsi. Sakko taṃ dametvā nibbisevanaṃ katvā pañcasu sīlesu patiṭṭhapetvā cattāro devaputte ādāya sakaṭṭhānameva gato. Sopi seṭṭhi yāvajīvaṃ dānaṃ datvā tāvatiṃsabhavane nibbatti.

Satthā imaṃ dhammadesanaṃ āharitvā ‘‘evaṃ, bhikkhave, ayaṃ bhikkhu pubbe assaddho ahosi kassaci kiñci adātā, ahaṃ pana naṃ dametvā dānaphalaṃ jānāpesiṃ, tameva cittaṃ bhavantaragatampi na jahātī’’ti vatvā jātakaṃ samodhānesi – ‘‘tadā seṭṭhi ayaṃ dānapatiko bhikkhu ahosi, cando sāriputto, sūriyo moggallāno, mātali kassapo, pañcasikho ānando, sakko pana ahameva ahosi’’nti.

::centre
Bilārakosiyajātakavaṇṇanā dvādasamā.
::



[451] 13. Cakkavākajātakavaṇṇanā

**Vaṇṇavā** {pb:P:4.0070}{pb:M:4.0070} **abhirūposī**ti idaṃ satthā jetavane viharanto ekaṃ lolabhikkhuṃ ārabbha kathesi. So kira cīvarādīhi atitto ‘‘kahaṃ saṅghabhattaṃ, kahaṃ nimantana’’nti pariyesanto vicarati, āmisakathāyameva abhiramati. Athaññe pesalā bhikkhū tassānuggahena satthu ārocesuṃ. Satthā taṃ pakkosāpetvā ‘‘saccaṃ kira tvaṃ bhikkhu lolo’’ti pucchitvā ‘‘saccaṃ, bhante’’ti {pb:V:4.0063} vutte ‘‘bhikkhu kasmā evarūpe niyyānikasāsane pabbajitvā lolo ahosi, lolabhāvo ca nāma pāpako, pubbepi tvaṃ lolabhāvaṃ nissāya bārāṇasiyaṃ hatthikuṇapādīhi atitto mahāaraññaṃ paviṭṭho’’ti vatvā atītaṃ āhari.

Atīte bārāṇasiyaṃ brahmadatte rajjaṃ kārente eko lolakāko bārāṇasiyaṃ hatthikuṇapādīhi atitto ‘‘araññaṃ nu kho kīdisa’’nti araññaṃ gantvā tatthapi phalāphalehi asantuṭṭho gaṅgāya tīraṃ gantvā vicaranto jayampatike cakkavāke disvā ‘‘ime sakuṇā ativiya sobhanti, ime imasmiṃ gaṅgātīre bahuṃ macchamaṃsaṃ khādanti maññe, ime paṭipucchitvā mayāpi imesaṃ bhojanaṃ gocaraṃ khāditvā vaṇṇavantena bhavituṃ vaṭṭatī’’ti tesaṃ avidūre nisīditvā cakkavākaṃ pucchanto dve gāthā abhāsi –

::hangnum
135\.
::

::gatha1
‘‘Vaṇṇavā abhirūposi, ghano sañjātarohito;
::

::gathalast
Cakkavāka surūposi, vippasannamukhindriyo.
::

::hangnum
136\.
::

::gatha1
‘‘Pāṭhīnaṃ pāvusaṃ macchaṃ, balajaṃ muñjarohitaṃ;
::

::gathalast
Gaṅgāya tīre nisinno, evaṃ bhuñjasi bhojana’’nti.
::

Tattha **ghano**ti ghanasarīro. **Sañjātarohito**ti uttattasuvaṇṇaṃ viya suṭṭhujātarohitavaṇṇo. **Pāṭhīna**nti pāṭhīnanāmakaṃ pāsāṇamacchaṃ. **Pāvusa**nti mahāmukhamacchaṃ, ‘‘pāhusa’’ntipi pāṭho. **Balaja**nti balajamacchaṃ. **Muñjarohita**nti muñjamacchañca rohitamacchañca. **Evaṃ bhuñjasī**ti evarūpaṃ bhojanaṃ maññe bhuñjasīti pucchati.

Cakkavāko {pb:M:4.0071} tassa vacanaṃ paṭikkhipanto tatiyaṃ gāthamāha –

::hangnum
137\.
::

::gatha1
‘‘Na {pb:P:4.0071} vāhametaṃ bhuñjāmi, jaṅgalānodakāni vā;
::

::gathalast
Aññatra sevālapaṇakā, etaṃ me samma bhojana’’nti.
::

Tassattho – ahaṃ samma, aññatra sevālā ca paṇakā ca sesāni jaṅgalāni vā odakāni vā maṃsāni ādāya etaṃ bhojanaṃ na bhuñjāmi, yaṃ panetaṃ sevālapaṇakaṃ, etaṃ me samma, bhojananti.

Tato {pb:V:4.0064} kāko dve gāthā abhāsi –

::hangnum
138\.
::

::gatha1
‘‘Na vāhametaṃ saddahāmi, cakkavākassa bhojanaṃ;
::

::gathalast
Ahampi samma bhuñjāmi, gāme loṇiyateliyaṃ.
::

::hangnum
139\.
::

::gatha1
‘‘Manussesu kataṃ bhattaṃ, suciṃ maṃsūpasecanaṃ;
::

::gathalast
Na ca me tādiso vaṇṇo, cakkavāka yathā tuva’’nti.
::

Tattha **yathā tuva**nti yathā tuvaṃ sobhaggappatto sarīravaṇṇo, tādiso mayhaṃ vaṇṇo natthi, etena kāraṇena ahaṃ tava ‘‘sevālapaṇakaṃ mama bhojana’’nti vadantassa vacanaṃ na saddahāmīti.

Athassa cakkavāko dubbaṇṇakāraṇaṃ kathetvā dhammaṃ desento sesagāthā abhāsi –

::hangnum
140\.
::

::gatha1
‘‘Sampassaṃ attani veraṃ, hiṃsayaṃ mānusiṃ pajaṃ;
::

::gathalast
Utrasto ghasasī bhīto, tena vaṇṇo tavediso.
::

::hangnum
141\.
::

::gatha1
‘‘Sabbalokaviruddhosi, dhaṅka pāpena kammunā;
::

::gathalast
Laddho piṇḍo na pīṇeti, tena vaṇṇo tavediso.
::

::hangnum
142\.
::

::gatha1
‘‘Ahampi samma bhuñjāmi, ahiṃsaṃ sabbapāṇinaṃ;
::

::gathalast
Appossukko nirāsaṅkī, asoko akutobhayo.
::

::hangnum
143\.
::

::gatha1
‘‘So karassu ānubhāvaṃ, vītivattassu sīliyaṃ;
::

::gathalast
Ahiṃsāya cara loke, piyo hohisi maṃmiva.
::

::hangnum
144\.
::

::gatha1
‘‘Yo {pb:M:4.0072} na hanti na ghāteti, na jināti na jāpaye;
::

::gathalast
Mettaṃso sabbabhūtesu, veraṃ tassa na kenacī’’ti.
::

Tattha **sampassa**nti samma kāka tvaṃ paresu uppannaṃ attani veracittaṃ sampassamāno mānusiṃ pajaṃ hiṃsanto viheṭhento. **Utrasto**ti bhīto. **Ghasasī**ti bhuñjasi. Tena te ediso bībhacchavaṇṇo {pb:V:4.0065} jāto. **Dhaṅkā**ti kākaṃ ālapati. **Piṇḍo**ti bhojanaṃ. **Ahiṃsaṃ sabbapāṇina**nti ahaṃ pana sabbasatte ahiṃsanto {pb:P:4.0072} bhuñjāmīti vadati. **So karassu ānubhāva**nti so tvampi vīriyaṃ karohi, attano sīliyasaṅkhātaṃ dussīlabhāvaṃ vītivattassu. **Ahiṃsāyā**ti ahiṃsāya samannāgato hutvā loke cara. **Piyo hohisi maṃmivā**ti evaṃ sante mayā sadisova lokassa piyo hohisi. **Na jinātī**ti dhanajāniṃ na karoti. **Na jāpaye**ti aññepi na kāreti. **Mettaṃso**ti mettakoṭṭhāso mettacitto. **Na kenacī**ti kenaci ekasattenapi saddhiṃ tassa veraṃ nāma natthīti.

Tasmā sace lokassa piyo bhavituṃ icchasi, sabbaverehi viramāhīti evaṃ cakkavāko kākassa dhammaṃ desesi. Kāko ‘‘tumhe attano gocaraṃ mayhaṃ na kathetha, kā kā’’ti vassanto uppatitvā bārāṇasiyaṃ ukkārabhūmiyaññeva otari.

Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne lolabhikkhu anāgāmiphale patiṭṭhahi. Tadā kāko lolabhikkhu ahosi, cakkavākī rāhulamātā, cakkavāko pana ahameva ahosinti.

::centre
Cakkavākajātakavaṇṇanā terasamā.
::



[452] 14. Bhūripaññajātakavaṇṇanā

{para:145-154} 145-154\. **Saccaṃ kirā**ti idaṃ bhūripaññajātakaṃ **mahāumaṅgajātake** (jā. 2.22.590 ādayo) āvi bhavissati.

::centre
Bhūripaññajātakavaṇṇanā cuddasamā.
::



[453] 15. Mahāmaṅgalajātakavaṇṇanā

**Kiṃsu** {pb:M:4.0073} **naro**ti idaṃ satthā jetavane viharanto **mahāmaṅgalasuttaṃ** (khu. pā. 5.1 ādayo) ārabbha kathesi. Rājagahanagarasmiñhi kenacideva karaṇīyena santhāgāre sannipatitassa mahājanassa majjhe eko puriso ‘‘ajja me maṅgalakiriyā atthī’’ti uṭṭhāya agamāsi. Aparo tassa vacanaṃ sutvā ‘‘ayaṃ ‘maṅgala’nti vatvāva gato, kiṃ etaṃ maṅgalaṃ nāmā’’ti āha{pb:V:4.0066}. Tamañño ‘‘abhimaṅgalarūpadassanaṃ maṅgalaṃ nāma. Ekacco hi kālasseva uṭṭhāya sabbasetaṃ usabhaṃ vā passati, gabbhinitthiṃ vā rohitamacchaṃ vā puṇṇaghaṭaṃ vā navanītaṃ vā gosappiṃ vā ahatavatthaṃ vā pāyāsaṃ vā passati, ito uttari maṅgalaṃ nāma natthī’’ti āha. Tena kathitaṃ ekacce ‘‘sukathita’’nti abhinandiṃsu. Aparo ‘‘netaṃ {pb:P:4.0073} maṅgalaṃ, sutaṃ nāma maṅgalaṃ. Ekacco hi ‘puṇṇā’ti vadantānaṃ suṇāti, tathā ‘vaḍḍhā’ti ‘vaḍḍhamānā’ti suṇāti, ‘bhuñjā’ti ‘khādā’ti vadantānaṃ suṇāti, ito uttari maṅgalaṃ nāma natthī’’ti āha. Tena kathitampi ekacce ‘‘sukathita’’nti abhinandiṃsu. Aparo ‘‘na etaṃ maṅgalaṃ, mutaṃ nāma maṅgalaṃ. Ekacco hi kālasseva uṭṭhāya pathaviṃ āmasati, haritatiṇaṃ allagomayaṃ parisuddhasāṭakaṃ rohitamacchaṃ suvaṇṇarajatabhājanaṃ āmasati, ito uttari maṅgalaṃ nāma natthī’’ti āha. Tena kathitampi ekacce ‘‘sukathita’’nti abhinandiṃsu. Evaṃ diṭṭhamaṅgalikā sutamaṅgalikā mutamaṅgalikāti tissopi parisā hutvā aññamaññaṃ saññāpetuṃ nāsakkhiṃsu, bhummadevatā ādiṃ katvā yāva brahmalokā ‘‘idaṃ maṅgala’’nti tathato na jāniṃsu.

Sakko cintesi ‘‘imaṃ maṅgalapañhaṃ sadevake loke aññatra bhagavatā añño kathetuṃ samattho nāma natthi, bhagavantaṃ upasaṅkamitvā imaṃ pañhaṃ pucchissāmī’’ti. So rattibhāge satthāraṃ upasaṅkamitvā vanditvā añjaliṃ paggayha ‘‘bahū devā manussā cā’’ti pañhaṃ pucchi. Athassa satthā dvādasahi gāthāhi aṭṭhatiṃsa mahāmaṅgalāni kathesi. Maṅgalasutte vinivaṭṭanteyeva koṭisatasahassamattā devatā arahattaṃ pāpuṇiṃsu, sotāpannādīnaṃ gaṇanapatho natthi. Sakko maṅgalaṃ sutvā sakaṭṭhānameva gato. Satthārā maṅgale kathite sadevako loko ‘‘sukathita’’nti abhinandi. Tadā {pb:M:4.0074} dhammasabhāyaṃ tathāgatassa guṇakathaṃ samuṭṭhāpesuṃ ‘‘āvuso, satthā aññesaṃ avisayaṃ maṅgalapañhaṃ sadevakassa lokassa cittaṃ gahetvā kukkuccaṃ chinditvā gaganatale candaṃ uṭṭhāpento viya kathesi, evaṃ mahāpañño, āvuso, tathāgato’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṃ, bhikkhave, idāneva sambodhippattassa mama maṅgalapañhakathanaṃ, svāhaṃ bodhisattacariyaṃ carantopi devamanussānaṃ kaṅkhaṃ chinditvā maṅgalapañhaṃ kathesi’’nti vatvā atītaṃ āhari.

Atīte {pb:P:4.0074} bārāṇasiyaṃ brahmadatte rajjaṃ kārente bodhisatto ekasmiṃ gāme vibhavasampannassa brāhmaṇassa kule nibbatti, ‘‘rakkhitakumāro’’tissa nāmaṃ akaṃsu. So vayappatto takkasilāyaṃ uggahitasippo katadārapariggaho mātāpitūnaṃ accayena ratanavilokanaṃ katvā saṃviggamānaso mahādānaṃ pavattetvā kāme pahāya himavantapadese pabbajitvā jhānābhiññaṃ nibbattetvā {pb:V:4.0067} vanamūlaphalāhāro ekasmiṃ padese vāsaṃ kappesi. Anupubbenassa parivāro mahā ahosi, pañca antevāsikasatāni ahesuṃ. Athekadivasaṃ te tāpasā bodhisattaṃ upasaṅkamitvā vanditvā ‘‘ācariya, vassārattasamaye himavantato otaritvā loṇambilasevanatthāya janapadacārikaṃ gacchāma, evaṃ no sarīrañca thiraṃ bhavissati, jaṅghavihāro ca kato bhavissatī’’ti āhaṃsu. Te ‘‘tena hi tumhe gacchatha, ahaṃ idheva vasissāmī’’ti vutte taṃ vanditvā himavantā otaritvā cārikaṃ caramānā bārāṇasiṃ patvā rājuyyāne vasiṃsu. Tesaṃ mahāsakkārasammāno ahosi. Athekadivasaṃ bārāṇasiyaṃ santhāgāre sannipatite mahājanakāye maṅgalapañho samuṭṭhāti. Sabbaṃ paccuppannavatthunayeneva veditabbaṃ.

Tadā pana manussānaṃ kaṅkhaṃ chinditvā maṅgalapañhaṃ kathetuṃ samatthaṃ apassanto mahājano uyyānaṃ gantvā isigaṇaṃ maṅgalapañhaṃ pucchi. Isayo rājānaṃ āmantetvā ‘‘mahārāja, mayaṃ etaṃ kathetuṃ na sakkhissāma, apica kho amhākaṃ ācariyo rakkhitatāpaso nāma mahāpañño himavante vasati, so sadevakassa lokassa cittaṃ gahetvā etaṃ maṅgalapañhaṃ kathessatī’’ti vadiṃsu. Rājā ‘‘bhante, himavanto {pb:M:4.0075} nāma dūre duggamova, na sakkhissāma mayaṃ tattha gantuṃ, sādhu vata tumheyeva ācariyassa santikaṃ gantvā pucchitvā uggaṇhitvā punāgantvā amhākaṃ kathethā’’ti āha. Te ‘‘sādhū’’ti sampaṭicchitvā ācariyassa santikaṃ gantvā vanditvā katapaṭisanthārā ācariyena rañño dhammikabhāve janapadacāritte ca pucchite taṃ diṭṭhamaṅgalādīnaṃ uppattiṃ ādito paṭṭhāya kathetvā {pb:P:4.0075} rañño yācanāya ca attano pañhasavanatthaṃ āgatabhāvaṃ pakāsetvā ‘‘sādhu no bhante, maṅgalapañhaṃ pākaṭaṃ katvā kathethā’’ti yāciṃsu. Tato jeṭṭhantevāsiko ācariyaṃ pucchanto paṭhamaṃ gāthamāha –

::hangnum
155\.
::

::gatha1
‘‘Kiṃsu naro jappamadhicca kāle, kaṃ vā vijjaṃ katamaṃ vā sutānaṃ;
::

::gathalast
So macco asmiñca paramhi loke, kathaṃ karo sotthānena gutto’’ti.
::

Tattha **kāle**ti maṅgalapatthanakāle. **Vijja**nti vedaṃ. **Sutāna**nti sikkhitabbayuttakapariyattīnaṃ. **Asmiñcā**ti ettha **cā**ti nipātamattaṃ. **Sotthānenā**ti sotthibhāvāvahena maṅgalena. Idaṃ vuttaṃ hoti – ‘‘ācariya, puriso maṅgalaṃ icchanto maṅgalakāle kiṃsu nāma jappanto tīsu vedesu kataraṃ vā vedaṃ kataraṃ vā sutānaṃ antare sutapariyattiṃ adhīyitvā so macco imasmiñca loke paramhi ca kathaṃ karo etesu jappādīsu kiṃ kena niyāmena karonto sotthānena niraparādhamaṅgalena gutto rakkhito hoti, taṃ ubhayalokahitaṃ gahetvā ṭhitamaṅgalaṃ amhākaṃ kathehī’’ti.

Evaṃ {pb:V:4.0068} jeṭṭhantevāsikena maṅgalapañhaṃ puṭṭho mahāsatto devamanussānaṃ kaṅkhaṃ chindanto ‘‘idañcidañca maṅgala’’nti buddhalīḷāya maṅgalaṃ kathento āha –

::hangnum
156\.
::

::gatha1
‘‘Yassa {pb:M:4.0076} devā pitaro ca sabbe, sarīsapā sabbabhūtāni cāpi;
::

::gathalast
Mettāya niccaṃ apacitāni honti, bhūtesu ve sotthānaṃ tadāhū’’ti.
::

Tattha **yassā**ti yassa puggalassa. **Devā**ti bhummadeve ādiṃ katvā sabbepi kāmāvacaradevā. **Pitaro cā**ti tatuttari rūpāvacarabrahmāno. **Sarīsapā**ti dīghajātikā. **Sabbabhūtāni cāpī**ti vuttāvasesāni ca sabbānipi bhūtāni. **Mettāya niccaṃ apacitāni hontī**ti ete sabbe sattā dasadisāpharaṇavasena pavattāya appanāppattāya mettābhāvanāya apacitā honti. **Bhūtesu ve**ti taṃ tassa puggalassa sabbasattesu sotthānaṃ nirantaraṃ pavattaṃ niraparādhamaṅgalaṃ {pb:P:4.0076} āhu. Mettāvihārī hi puggalo sabbesaṃ piyo hoti parūpakkamena avikopiyo. Iti so iminā maṅgalena rakkhito gopito hotīti.

Iti mahāsatto paṭhamaṃ maṅgalaṃ kathetvā dutiyādīni kathento –

::hangnum
157\.
::

::gatha1
‘‘Yo sabbalokassa nivātavutti, itthīpumānaṃ sahadārakānaṃ;
::

::gathalast
Khantā duruttānamappaṭikūlavādī, adhivāsanaṃ sotthānaṃ tadāhu.
::

::hangnum
158\.
::

::gatha1
‘‘Yo nāvajānāti sahāyamatte, sippena kulyāhi dhanena jaccā;
::

::gathalast
Rucipañño atthakāle matīmā, sahāyesu ve sotthānaṃ tadāhu.
::

::hangnum
159\.
::

::gatha1
‘‘Mittāni ve yassa bhavanti santo, saṃvissatthā avisaṃvādakassa;
::

::gathalast
Na mittadubbhī saṃvibhāgī dhanena, mittesu ve sotthānaṃ tadāhu.
::

::hangnum
160\.
::

::gatha1
‘‘Yassa {pb:M:4.0077} bhariyā tulyavayā samaggā, anubbatā dhammakāmā pajātā;
::

::gathalast
Koliniyā sīlavatī patibbatā, dāresu ve sotthānaṃ tadāhu.
::

::hangnum
161\.
::

::gatha1
‘‘Yassa rājā bhūtapati yasassī, jānāti soceyyaṃ parakkamañca;
::

::gathalast
Advejjhatā suhadayaṃ mamanti, rājūsu ve sotthānaṃ tadāhu.
::

::hangnum
162\.
::

::gatha1
‘‘Annañca {pb:V:4.0069} pānañca dadāti saddho, mālañca gandhañca vilepanañca;
::

::gathalast
Pasannacitto anumodamāno, saggesu ve sotthānaṃ tadāhu.
::

::hangnum
163\.
::

::gatha1
‘‘Yamariyadhammena punanti vuddhā, ārādhitā samacariyāya santo;
::

::gathalast
Bahussutā {pb:P:4.0077} isayo sīlavanto, arahantamajjhe sotthānaṃ tadāhū’’ti. –
::

::unindented
Imā gāthā abhāsi.
::

Tattha **nivātavuttī**ti muducittatāya sabbalokassa nīcavutti hoti. **Khantā duruttāna**nti parehi vuttānaṃ duṭṭhavacanānaṃ adhivāsako hoti. **Appaṭikūlavādī**ti ‘‘akkocchi maṃ, avadhi ma’’nti yugaggāhaṃ akaronto anukūlameva vadati. **Adhivāsana**nti idaṃ adhivāsanaṃ tassa sotthānaṃ niraparādhamaṅgalaṃ paṇḍitā vadanti.

**Sahāyamatte**ti sahāye ca sahāyamatte ca. Tattha sahapaṃsukīḷitā sahāyā nāma, dasa dvādasa vassāni ekato vutthā sahāyamattā nāma, te sabbepi ‘‘ahaṃ sippavā, ime nisippā’’ti evaṃ sippena vā ‘‘ahaṃ kulīno, ime na kulīnā’’ti evaṃ kulasampattisaṅkhātāhi kulyāhi vā, ‘‘ahaṃ aḍḍho, ime duggatā’’ti evaṃ dhanena vā, ‘‘ahaṃ jātisampanno, ime dujjātā’’ti evaṃ jaccā vā nāvajānāti. **Rucipañño**ti sādhupañño sundarapañño{pb:M:4.0078}. **Atthakāle**ti kassacideva atthassa kāraṇassa uppannakāle. **Matīmā**ti taṃ taṃ atthaṃ paricchinditvā vicāraṇasamatthatāya matimā hutvā te sahāye nāvajānāti. **Sahāyesū**ti taṃ tassa anavajānanaṃ sahāyesu sotthānaṃ nāmāti porāṇakapaṇḍitā āhu. Tena hi so niraparādhamaṅgalena idhaloke ca paraloke ca gutto hoti. Tattha paṇḍite sahāye nissāya sotthibhāvo **kusanāḷijātakena** (jā. 1.1.121 ādayo) kathetabbo.

**Santo**ti paṇḍitā sappurisā yassa mittāni bhavanti. **Saṃvissatthā**ti gharaṃ pavisitvā icchiticchitasseva gahaṇavasena vissāsamāpannā. **Avisaṃvādakassā**ti avisaṃvādanasīlassa. **Na mittadubbhī**ti yo ca mittadubbhī na hoti. **Saṃvibhāgī dhanenā**ti attano dhanena mittānaṃ saṃvibhāgaṃ karoti. **Mittesū**ti mitte nissāya laddhabbaṃ tassa taṃ mittesu sotthānaṃ nāma hoti. So hi evarūpehi mittehi rakkhito sotthiṃ pāpuṇāti. Tattha mitte nissāya sotthibhāvo **mahāukkusajātakā**dīhi (jā. 1.14.44 ādayo) kathetabbo.

**Tulyavayā**ti {pb:V:4.0070} samānavayā. **Samaggā**ti samaggavāsā. **Anubbatā**ti anuvattitā. **Dhammakāmā**ti tividhasucaritadhammaṃ roceti. **Pajātā**ti vijāyinī, na vañjhā. **Dāresū**ti etehi sīlaguṇehi samannāgate mātugāme gehe vasante sāmikassa sotthi hotīti paṇḍitā kathenti. Tattha sīlavantaṃ mātugāmaṃ nissāya sotthibhāvo **maṇicorajātaka-** (jā. 1.2.87 ādayo) **sambūlajātaka-** (jā. 1.16.297 ādayo) **khaṇḍahālajātakehi** (jā. 2.22.982 ādayo) kathetabbo.

**Soceyya**nti sucibhāvaṃ. **Advejjhatā**ti advejjhatāya na esa mayā saddhiṃ bhijjitvā dvidhā bhavissatīti evaṃ advejjhabhāvena yaṃ jānāti. **Suhadayaṃ mama**nti suhado ayaṃ mamanti ca yaṃ jānāti. **Rājūsu ve**ti evaṃ rājūsu sevakānaṃ sotthānaṃ nāmāti paṇḍitā kathenti. **Dadāti** {pb:P:4.0078} **saddho**ti kammañca phalañca saddahitvā dadāti. **Saggesu ve**ti evaṃ sagge devaloke sotthānaṃ niraparādhamaṅgalanti paṇḍitā kathenti, taṃ petavatthuvimānavatthūhi vitthāretvā kathetabbaṃ.

**Punanti** {pb:M:4.0079} **vuddhā**ti yaṃ puggalaṃ ñāṇavuddhā ariyadhammena punanti parisodhenti. **Samacariyāyā**ti sammāpaṭipattiyā. **Bahussutā**ti paṭivedhabahussutā. **Isayo**ti esitaguṇā. **Sīlavanto**ti ariyasīlena samannāgatā. **Arahantamajjhe**ti arahantānaṃ majjhe paṭilabhitabbaṃ taṃ sotthānanti paṇḍitā kathenti. Arahanto hi attanā paṭividdhamaggaṃ ācikkhitvā paṭipādentā ārādhakaṃ puggalaṃ ariyamaggena punanti, sopi arahāva hoti.

Evaṃ mahāsatto arahattena desanāya kūṭaṃ gaṇhanto aṭṭhahi gāthāhi aṭṭha mahāmaṅgalāni kathetvā tesaññeva maṅgalānaṃ thutiṃ karonto osānagāthamāha –

::hangnum
164\.
::

::gatha1
‘‘Etāni kho sotthānāni loke, viññuppasatthāni sukhudrayāni;
::

::gathalast
Tānīdha sevetha naro sapañño, na hi maṅgale kiñcanamatthi sacca’’nti.
::

Tattha **na hi maṅgale**ti tasmiṃ pana diṭṭhasutamutappabhede maṅgale kiñcanaṃ ekamaṅgalampi saccaṃ nāma natthi, nibbānameva panekaṃ paramatthasaccanti.

Isayo tāni maṅgalāni sutvā sattaṭṭhadivasaccayena ācariyaṃ āpucchitvā tattheva agamaṃsu. Rājā tesaṃ santikaṃ gantvā pucchi. Te tassa ācariyena kathitaniyāmena maṅgalapañhaṃ {pb:V:4.0071} kathetvā himavantameva āgamaṃsu. Tato paṭṭhāya loke maṅgalaṃ pākaṭaṃ ahosi. Maṅgalesu vattitvā matamatā saggapathaṃ pūresuṃ. Bodhisatto cattāro brahmavihāre bhāvetvā isigaṇaṃ ādāya brahmaloke nibbatti.

Satthā imaṃ dhammadesanaṃ āharitvā ‘‘na, bhikkhave, idāneva, pubbepāhaṃ maṅgalapañhaṃ kathesi’’nti vatvā jātakaṃ samodhānesi – ‘‘tadā isigaṇo buddhaparisā ahosi{pb:P:4.0079}, maṅgalapañhapucchako jeṭṭhantevāsiko sāriputto, ācariyo pana ahameva ahosi’’nti.

::centre
Mahāmaṅgalajātakavaṇṇanā pannarasamā.
::



[454] 16. Ghaṭapaṇḍitajātakavaṇṇanā

**Uṭṭhehi** {pb:M:4.0080} **kaṇhā**ti idaṃ satthā jetavane viharanto mataputtaṃ kuṭumbikaṃ ārabbha kathesi. Vatthu maṭṭhakuṇḍalisadisameva. Idha pana satthā taṃ upāsakaṃ ‘‘kiṃ, upāsaka, socasī’’ti vatvā ‘‘āma, bhante’’nti vutte ‘‘upāsaka, porāṇakapaṇḍitā paṇḍitānaṃ kathaṃ sutvā mataputtaṃ nānusociṃsū’’ti vatvā tena yācito atītaṃ āhari.

Atīte uttarapathe kaṃsabhoge asitañjananagare mahākaṃso nāma rājā rajjaṃ kāresi. Tassa kaṃso ca, upakaṃso cāti dve puttā ahesuṃ, devagabbhā nāma ekā dhītā. Tassā jātadivase nemittakā brāhmaṇā ‘‘etissā kucchiyaṃ nibbattaputtā kaṃsagottaṃ kaṃsavaṃsaṃ nāsessantī’’ti byākariṃsu. Rājā balavasinehena dhītaraṃ vināsetuṃ nāsakkhi, ‘‘bhātaro jānissantī’’ti yāvatāyukaṃ ṭhatvā kālamakāsi. Tasmiṃ kālakate kaṃso rājā ahosi, upakaṃso uparājā. Te cintayiṃsu ‘‘sace mayaṃ bhaginiṃ nāsessāma, gārayhā bhavissāma, etaṃ kassaci adatvā nissāmikaṃ katvā paṭijaggissāmā’’ti. Te ekathūṇakaṃ pāsādaṃ kāretvā taṃ tattha vasāpesuṃ. Nandigopā nāma tassā paricārikā ahosi. Andhakaveṇḍo nāma dāso tassā sāmiko ārakkhamakāsi.

Tadā uttaramadhurāya mahāsāgaro nāma rājā rajjaṃ kāresi. Tassa sāgaro, upasāgaro cāti dve puttā ahesuṃ. Tesu pitu accayena sāgaro rājā ahosi, upasāgaro uparājā. So upakaṃsassa sahāyako ekācariyakule ekato uggahitasippo. So sāgarassa bhātu antepure {pb:V:4.0072} dubbhitvā bhāyamāno palāyitvā kaṃsabhoge upakaṃsassa santikaṃ agamāsi. Upakaṃso taṃ rañño dassesi, rājā tassa {pb:P:4.0080} mahantaṃ yasaṃ adāsi. So rājupaṭṭhānaṃ gacchanto devagabbhāya nivāsaṃ ekathambhaṃ pāsādaṃ disvā ‘‘kasseso nivāso’’ti pucchitvā taṃ kāraṇaṃ sutvā devagabbhāya paṭibaddhacitto ahosi. Devagabbhāpi ekadivasaṃ taṃ upakaṃsena saddhiṃ rājupaṭṭhānaṃ āgacchantaṃ disvā ‘‘ko eso’’ti pucchitvā ‘‘mahāsāgarassa putto upasāgaro nāmā’’ti nandigopāya {pb:M:4.0081} santikā sutvā tasmiṃ paṭibaddhacittā ahosi. Upasāgaro nandigopāya lañjaṃ datvā ‘‘bhagini, sakkhissasi me devagabbhaṃ dassetu’’nti āha. Sā ‘‘na etaṃ sāmi, garuka’’nti vatvā taṃ kāraṇaṃ devagabbhāya ārocesi. Sā pakatiyāva tasmiṃ paṭibaddhacittā taṃ vacanaṃ sutvā ‘‘sādhū’’ti sampaṭicchitvā nandigopā upasāgarassa saññaṃ datvā rattibhāge taṃ pāsādaṃ āropesi. So devagabbhāya saddhiṃ saṃvāsaṃ kappesi. Atha nesaṃ punappunaṃ saṃvāsena devagabbhā gabbhaṃ paṭilabhi.

Aparabhāge tassā gabbhapatiṭṭhānaṃ pākaṭaṃ ahosi. Bhātaro nandigopaṃ pucchiṃsu, sā abhayaṃ yācitvā taṃ antaraṃ kathesi. Te sutvā ‘‘bhaginiṃ nāsetuṃ na sakkā, sace dhītaraṃ vijāyissati, tampi na nāsessāma, sace pana putto bhavissati, nāsessāmā’’ti cintetvā devagabbhaṃ upasāgarasseva adaṃsu. Sā paripuṇṇagabbhā dhītaraṃ vijāyi. Bhātaro sutvā haṭṭhatuṭṭhā tassā ‘‘añjanadevī’’ti nāmaṃ kariṃsu. Tesaṃ bhogavaḍḍhamānaṃ nāma bhogagāmaṃ adaṃsu. Upasāgaro devagabbhaṃ gahetvā bhogavaḍḍhamānagāme vasi. Devagabbhāya punapi gabbho patiṭṭhāsi, nandigopāpi taṃ divasameva gabbhaṃ paṭilabhi. Tāsu paripuṇṇagabbhāsu ekadivasameva devagabbhā puttaṃ vijāyi, nandigopā dhītaraṃ vijāyi. Devagabbhā puttassa vināsanabhayena puttaṃ nandigopāya rahassena pesetvā tassā dhītaraṃ āharāpesi. Tassā vijātabhāvaṃ bhātikānaṃ ārocesuṃ. Te ‘‘puttaṃ vijātā, dhītara’’nti pucchitvā ‘‘dhītara’’nti {pb:P:4.0081} vutte ‘‘tena hi posethā’’ti āhaṃsu. Etenupāyena devagabbhā dasa putte vijāyi, dasa dhītaro nandigopā vijāyi. Dasa puttā nandigopāya santike vaḍḍhanti, dhītaro devagabbhāya. Taṃ antaraṃ koci na jānāti. Devagabbhāya jeṭṭhaputto vāsudevo nāma ahosi, dutiyo baladevo, tatiyo candadevo, catuttho sūriyadevo, pañcamo aggidevo, chaṭṭho varuṇadevo, sattamo ajjuno, aṭṭhamo pajjuno, navamo ghaṭapaṇḍito, dasamo aṅkuro nāma ahosi. Te andhakaveṇḍadāsaputtā dasa bhātikā ceṭakāti pākaṭā ahesuṃ.

Te aparabhāge vuddhimanvāya thāmabalasampannā kakkhaḷā pharusā hutvā vilopaṃ karontā vicaranti{pb:V:4.0073}, rañño gacchante paṇṇākārepi vilumpanteva. Manussā {pb:M:4.0082} sannipatitvā ‘‘andhakaveṇḍadāsaputtā dasa bhātikā raṭṭhaṃ vilumpantī’’ti rājaṅgaṇe upakkosiṃsu. Rājā andhakaveṇḍaṃ pakkosāpetvā ‘‘kasmā puttehi vilopaṃ kārāpesī’’ti tajjesi. Evaṃ dutiyampi tatiyampi manussehi upakkose kate rājā taṃ santajjesi. So maraṇabhayabhīto rājānaṃ abhayaṃ yācitvā ‘‘deva, ete na mayhaṃ puttā, upasāgarassa puttā’’ti taṃ antaraṃ ārocesi. Rājā bhīto ‘‘kena te upāyena gaṇhāmā’’ti amacce pucchitvā ‘‘ete, deva, mallayuddhavittakā, nagare yuddhaṃ kāretvā tattha ne yuddhamaṇḍalaṃ āgate gāhāpetvā māressāmā’’ti vutte cārurañca, muṭṭhikañcāti dve malle posetvā ‘‘ito sattame divase yuddhaṃ bhavissatī’’ti nagare bheriṃ carāpetvā rājaṅgaṇe yuddhamaṇḍalaṃ sajjāpetvā akkhavāṭaṃ kāretvā yuddhamaṇḍalaṃ alaṅkārāpetvā dhajapaṭākaṃ bandhāpesi. Sakalanagaraṃ saṅkhubhi. Cakkāticakkaṃ mañcātimañcaṃ bandhitvā cāruramuṭṭhikā yuddhamaṇḍalaṃ āgantvā vaggantā gajjantā apphoṭentā vicariṃsu. Dasa bhātikāpi āgantvā rajakavīthiṃ vilumpitvā vaṇṇasāṭake nivāsetvā gandhāpaṇesu gandhaṃ{pb:P:4.0082}, mālākārāpaṇesu mālaṃ vilumpitvā vilittagattā māladhārino katakaṇṇapūrā vaggantā gajjantā apphoṭentā yuddhamaṇḍalaṃ pavisiṃsu.

Tasmiṃ khaṇe cāruro apphoṭento vicarati. Baladevo taṃ disvā ‘‘na naṃ hatthena chupissāmī’’ti hatthisālato mahantaṃ hatthiyottaṃ āharitvā vaggitvā gajjitvā yottaṃ khipitvā cāruraṃ udare veṭhetvā dve yottakoṭiyo ekato katvā vattetvā ukkhipitvā sīsamatthake bhametvā bhūmiyaṃ pothetvā bahi akkhavāṭe khipi. Cārure mate rājā muṭṭhikamallaṃ āṇāpesi. So uṭṭhāya vaggitvā gajjitvā apphoṭesi. Baladevo taṃ pothetvā aṭṭhīni sañcuṇṇetvā ‘‘amallomhi, amallomhī’’ti vadantameva ‘‘nāhaṃ tava mallabhāvaṃ vā amallabhāvaṃ vā jānāmī’’ti hatthe gahetvā bhūmiyaṃ pothetvā jīvitakkhayaṃ pāpetvā bahi akkhavāṭe khipi. Muṭṭhiko maranto ‘‘yakkho hutvā taṃ khādituṃ labhissāmī’’ti patthanaṃ paṭṭhapesi. So kālamattikaaṭaviyaṃ nāma yakkho hutvā nibbatti. Rājā ‘‘gaṇhatha dasa bhātike ceṭake’’ti uṭṭhahi{pb:M:4.0083}. Tasmiṃ khaṇe vāsudevo cakkaṃ khipi. Taṃ dvinnampi bhātikānaṃ sīsāni pātesi. Mahājano bhītatasito ‘‘avassayā no hothā’’ti tesaṃ pādesu patitvā nipajji. Te dvepi mātule māretvā asitañjananagare rajjaṃ gahetvā mātāpitaro tattha katvā ‘‘sakalajambudīpe rajjaṃ gaṇhissāmā’’ti nikkhamitvā anupubbena kālayonakarañño nivāsaṃ ayujjhanagaraṃ gantvā taṃ parikkhipitvā ṭhitaṃ parikhārukkhagahanaṃ viddhaṃsetvā pākāraṃ bhinditvā rājānaṃ {pb:V:4.0074} gahetvā taṃ rajjaṃ attano hatthagataṃ katvā dvāravatiṃ pāpuṇiṃsu. Tassa pana nagarassa ekato samuddo ekato pabbato, amanussapariggahitaṃ kira taṃ ahosi.

Tassa ārakkhaṃ gahetvā ṭhitayakkho paccāmitte disvā gadrabhavesena gadrabharavaṃ ravati. Tasmiṃ khaṇe yakkhānubhāvena {pb:P:4.0083} sakalanagaraṃ uppatitvā mahāsamudde ekasmiṃ dīpake tiṭṭhati. Paccāmittesu gatesu punāgantvā sakaṭṭhāneyeva patiṭṭhāti. Tadāpi so gadrabho tesaṃ dasannaṃ bhātikānaṃ āgamanaṃ ñatvā gadrabharavaṃ ravi. Nagaraṃ uppatitvā dīpake patiṭṭhāya tesu nagaraṃ adisvā nivattantesu punāgantvā sakaṭṭhāne patiṭṭhāsi. Te puna nivattiṃsu, punapi gadrabho tatheva akāsi. Te dvāravatinagare rajjaṃ gaṇhituṃ asakkontā kaṇhadīpāyanassa isino santikaṃ gantvā vanditvā ‘‘bhante, mayaṃ dvāravatiyaṃ rajjaṃ gahetuṃ na sakkoma, ekaṃ no upāyaṃ karothā’’ti pucchitvā ‘‘parikhāpiṭṭhe asukasmiṃ nāma ṭhāne eko gadrabho carati. So hi amitte disvā viravati, tasmiṃ khaṇe nagaraṃ uppatitvā gacchati, tumhe tassa pāde gaṇhatha, ayaṃ vo nipphajjanūpāyo’’ti vutte tāpasaṃ vanditvā gantvā gadrabhassa pādesu gahetvā nipatitvā ‘‘sāmi, ṭhapetvā tumhe añño amhākaṃ avassayo natthi, amhākaṃ nagaraṃ gaṇhanakāle mā ravitthā’’ti yāciṃsu. Gadrabho ‘‘na sakkā na viravituṃ, tumhe pana paṭhamataraṃ āgantvā cattāro janā mahantāni ayanaṅgalāni gahetvā catūsu nagaradvāresu mahante ayakhāṇuke bhūmiyaṃ ākoṭetvā nagarassa uppatanakāle naṅgalāni gahetvā naṅgalabaddhaṃ ayasaṅkhalikaṃ ayakhāṇuke bandheyyātha, nagaraṃ uppatituṃ na sakkhissatī’’ti āha.

Te {pb:M:4.0084} ‘‘sādhū’’ti vatvā tasmiṃ aviravanteyeva naṅgalāni ādāya catūsu nagaradvāresu khāṇuke bhūmiyaṃ ākoṭetvā aṭṭhaṃsu. Tasmiṃ khaṇe gadrabho viravi, nagaraṃ uppatitumārabhi. Catūsu dvāresu ṭhitā catūhi ayanaṅgalehi gahetvā naṅgalabaddhā ayasaṅkhalikā khāṇukesu bandhiṃsu, nagaraṃ uppatituṃ nāsakkhi. Dasa bhātikā tato nagaraṃ pavisitvā rājānaṃ māretvā rajjaṃ gaṇhiṃsu. Evaṃ te sakalajambudīpe tesaṭṭhiyā {pb:P:4.0084} nagarasahassesu sabbarājāno cakkena jīvitakkhayaṃ pāpetvā dvāravatiyaṃ vasamānā rajjaṃ dasa koṭṭhāse katvā vibhajiṃsu, bhaginiṃ pana añjanadeviṃ na sariṃsu. Tato puna ‘‘ekādasa koṭṭhāse karomā’’ti vutte aṅkuro ‘‘mama koṭṭhāsaṃ tassā detha, ahaṃ vohāraṃ katvā jīvissāmi, kevalaṃ tumhe attano janapade mayhaṃ suṅkaṃ vissajjethā’’ti āha. Te ‘‘sādhū’’ti sampaṭicchitvā tassa koṭṭhāsaṃ bhaginiyā datvā saddhiṃ tāya nava rājāno dvāravatiyaṃ vasiṃsu. Aṅkuro pana vaṇijjamakāsi. Evaṃ tesu aparāparaṃ puttadhītāhi vaḍḍhamānesu addhāne gate mātāpitaro kālamakaṃsu.

Tadā {pb:V:4.0075} kira manussānaṃ vīsativassasahassāyukakālo ahosi. Tadā vāsudevamahārājassa eko putto kālamakāsi. Rājā sokapareto sabbakiccāni pahāya mañcassa aṭaniṃ pariggahetvā vilapanto nipajji. Tasmiṃ kāle ghaṭapaṇḍito cintesi ‘‘ṭhapetvā maṃ añño koci mama bhātu sokaṃ harituṃ samattho nāma natthi, upāyenassa sokaṃ harissāmī’’ti. So ummattakavesaṃ gahetvā ‘‘sasaṃ me detha, sasaṃ me dethā’’ti ākāsaṃ ullokento sakalanagaraṃ vicari. ‘‘Ghaṭapaṇḍito ummattako jāto’’ti sakalanagaraṃ saṅkhubhi. Tasmiṃ kāle rohiṇeyyo nāma amacco vāsudevarañño santikaṃ gantvā tena saddhiṃ kathaṃ samuṭṭhāpento paṭhamaṃ gāthamāha –

::hangnum
165\.
::

::gatha1
‘‘Uṭṭhehi kaṇha kiṃ sesi, ko attho supanena te;
::

::gatha2
Yopi tuyhaṃ sako bhātā, hadayaṃ cakkhu ca dakkhiṇaṃ;
::

::gathalast
Tassa vātā balīyanti, ghaṭo jappati kesavā’’ti.
::

Tattha {pb:M:4.0085} **kaṇhā**ti gottenālapati, kaṇhāyanagotto kiresa. **Ko attho**ti katarā nāma vaḍḍhi. **Hadayaṃ cakkhu ca dakkhiṇa**nti hadayena ceva dakkhiṇacakkhunā ca samānoti attho. **Tassa vātā balīyantī**ti tassa hadayaṃ apasmāravātā avattharantīti attho. **Jappatī**ti ‘‘sasaṃ me dethā’’ti vippalapati. **Kesavā**ti so kira kesasobhanatāya ‘‘kesavā’’ti paññāyittha, tena taṃ nāmenālapati.

Evaṃ {pb:P:4.0085} amaccena vutte tassa ummattakabhāvaṃ ñatvā satthā abhisambuddho hutvā dutiyaṃ gāthamāha –

::hangnum
166\.
::

::gatha1
‘‘Tassa taṃ vacanaṃ sutvā, rohiṇeyyassa kesavo;
::

::gathalast
Taramānarūpo vuṭṭhāsi, bhātusokena aṭṭito’’ti.
::

Rājā uṭṭhāya sīghaṃ pāsādā otaritvā ghaṭapaṇḍitassa santikaṃ gantvā ubhosu hatthesu daḷhaṃ gahetvā tena saddhiṃ sallapanto tatiyaṃ gāthamāha –

::hangnum
167\.
::

::gatha1
‘‘Kiṃ nu ummattarūpova, kevalaṃ dvārakaṃ imaṃ;
::

::gathalast
Saso sasoti lapasi, ko nu te sasamāharī’’ti.
::

Tattha {pb:V:4.0076} **kevalaṃ dvārakaṃ ima**nti kasmā ummattako viya hutvā sakalaṃ imaṃ dvāravatinagaraṃ vicaranto ‘‘saso saso’’ti lapasi. Ko tava sasaṃ hari, kena te saso gahitoti pucchati.

So raññā evaṃ vuttepi punappunaṃ tadeva vacanaṃ vadati. Rājā puna dve gāthā abhāsi –

::hangnum
168\.
::

::gatha1
‘‘Sovaṇṇamayaṃ maṇīmayaṃ, lohamayaṃ atha rūpiyāmayaṃ;
::

::gathalast
Saṅkhasilāpavāḷamayaṃ, kārayissāmi te sasaṃ.
::

::hangnum
169\.
::

::gatha1
‘‘Santi aññepi sasakā, araññe vanagocarā;
::

::gathalast
Tepi te ānayissāmi, kīdisaṃ sasamicchasī’’ti.
::

Tatrāyaṃ saṅkhepattho – tesu suvaṇṇamayādīsu yaṃ icchasi, taṃ vada, ahaṃ te kāretvā dassāmi, athāpi te na rocesi, aññepi araññe {pb:M:4.0086} vanagocarā sasakā atthi, tepi te ānayissāmi, vada bhadramukha, kīdisaṃ sasamicchasīti.

Rañño kathaṃ sutvā ghaṭapaṇḍito chaṭṭhaṃ gāthamāha –

::hangnum
170\.
::

::gatha1
‘‘Na cāhamete icchāmi, ye sasā pathavissitā;
::

::gathalast
Candato sasamicchāmi, taṃ me ohara kesavā’’ti.
::

Tattha **oharā**ti otārehi.

Rājā tassa kathaṃ sutvā ‘‘nissaṃsayaṃ me bhātā ummattakova jāto’’ti domanassappatto sattamaṃ gāthamāha –

::hangnum
171\.
::

::gatha1
‘‘So {pb:P:4.0086} nūna madhuraṃ ñāti, jīvitaṃ vijahissasi;
::

::gathalast
Apatthiyaṃ yo patthayasi, candato sasamicchasī’’ti.
::

Tattha {pb:V:4.0077} **ñātī**ti kaniṭṭhaṃ ālapanto āha. Idaṃ vuttaṃ hoti – ‘‘tāta, mayhaṃ piyañāti so tvaṃ nūna atimadhuraṃ attano jīvitaṃ vijahissasi, yo apatthetabbaṃ patthayasī’’ti.

Ghaṭapaṇḍito rañño vacanaṃ sutvā niccalo ṭhatvā ‘‘bhātika, tvaṃ candato sasakaṃ patthentassa taṃ alabhitvā jīvitakkhayabhāvaṃ jānanto kiṃ kāraṇā mataputtaṃ anusocasī’’ti vatvā aṭṭhamaṃ gāthamāha –

::hangnum
172\.
::

::gatha1
‘‘Evaṃ ce kaṇha jānāsi, yadaññamanusāsasi;
::

::gathalast
Kasmā pure mataṃ puttaṃ, ajjāpi manusocasī’’ti.
::

Tattha **eva**nti idaṃ alabbhaneyyaṭṭhānaṃ nāma na patthetabbanti yadi evaṃ jānāsi. **Yadaññamanusāsasī**ti evaṃ jānantova yadi aññaṃ anusāsasīti attho. **Pure**ti atha kasmā ito catumāsamatthake mataputtaṃ ajjāpi anusocasīti vadati.

Evaṃ so antaravīthiyaṃ ṭhitakova ‘‘bhātika, ahaṃ tāva paññāyamānaṃ patthemi, tvaṃ pana apaññāyamānassa socasī’’ti vatvā tassa dhammaṃ desento puna dve gāthā abhāsi –

::hangnum
173\.
::

::gatha1
‘‘Yaṃ {pb:M:4.0087} na labbhā manussena, amanussena vā puna;
::

::gathalast
Jāto me mā marī putto, kuto labbhā alabbhiyaṃ.
::

::hangnum
174\.
::

::gatha1
‘‘Na mantā mūlabhesajjā, osadhehi dhanena vā;
::

::gathalast
Sakkā ānayituṃ kaṇha, yaṃ petamanusocasī’’ti.
::

Tattha **ya**nti bhātika yaṃ evaṃ jāto me putto mā marīti manussena vā devena vā puna na labbhā na sakkā laddhuṃ, taṃ tvaṃ patthesi, tadetaṃ kuto labbhā kena kāraṇena sakkā laddhuṃ, na sakkāti dīpeti. Kasmā? Yasmā alabbhiyaṃ, alabbhaneyyaṭṭhānañhi nāmetanti attho. **Mantā**ti mantapayogena. **Mūlabhesajjā**ti mūlabhesajjena. **Osadhehī**ti nānāvidhosadhehi. **Dhanena vā**ti koṭisatasaṅkhyenapi dhanena vā. Idaṃ vuttaṃ hoti – ‘‘yaṃ tvaṃ petamanusocasi, taṃ etehi mantapayogādīhi ānetuṃ na sakkā’’ti.

Rājā {pb:V:4.0078} taṃ sutvā ‘‘yuttaṃ, tāta, sallakkhitaṃ me, mama sokaharaṇatthāya tayā idaṃ kata’’nti ghaṭapaṇḍitaṃ vaṇṇento catasso gāthā abhāsi –

::hangnum
175\.
::

::gatha1
‘‘Yassa {pb:P:4.0087} etādisā assu, amaccā purisapaṇḍitā;
::

::gathalast
Yathā nijjhāpaye ajja, ghaṭo purisapaṇḍito.
::

::hangnum
176\.
::

::gatha1
‘‘Ādittaṃ vata maṃ santaṃ, ghatasittaṃva pāvakaṃ;
::

::gathalast
Vārinā viya osiñcaṃ, sabbaṃ nibbāpaye daraṃ.
::

::hangnum
177\.
::

::gatha1
‘‘Abbahī vata me sallaṃ, yamāsi hadayassitaṃ;
::

::gathalast
Yo me sokaparetassa, puttasokaṃ apānudi.
::

::hangnum
178\.
::

::gatha1
‘‘Sohaṃ abbūḷhasallosmi, vītasoko anāvilo;
::

::gathalast
Na socāmi na rodāmi, tava sutvāna māṇavā’’ti.
::

Tattha paṭhamagāthāya saṅkhepattho – yathā yena kāraṇena ajja maṃ puttasokaparetaṃ ghaṭo purisapaṇḍito sokaharaṇatthāya nijjhāpaye nijjhāpesi bodhesi. Yassa aññassapi etādisā purisapaṇḍitā amaccā assu, tassa kuto sokoti. Sesagāthā vuttatthāyeva.

Avasāne {pb:M:4.0088} –

::hangnum
179\.
::

::gatha1
‘‘Evaṃ karonti sappaññā, ye honti anukampakā;
::

::gathalast
Nivattayanti sokamhā, ghaṭo jeṭṭhaṃva bhātara’’nti. –
::

::unindented
Ayaṃ abhisambuddhagāthā uttānatthāyeva.
::

Evaṃ ghaṭakumārena vītasoke kate vāsudeve rajjaṃ anusāsante dīghassa addhuno accayena dasabhātikaputtā kumārā cintayiṃsu ‘‘kaṇhadīpāyanaṃ ‘dibbacakkhuko’ti vadanti, vīmaṃsissāma tāva na’’nti. Te ekaṃ daharakumāraṃ alaṅkaritvā gabbhiniākārena dassetvā udare masūrakaṃ bandhitvā tassa santikaṃ netvā ‘‘bhante, ayaṃ kumārikā kiṃ vijāyissatī’’ti pucchiṃsu. Tāpaso ‘‘dasabhātikarājūnaṃ vināsakālo patto, mayhaṃ nu kho āyusaṅkhāro kīdiso {pb:V:4.0079} hotī’’ti olokento ‘‘ajjeva maraṇaṃ bhavissatī’’ti ñatvā ‘‘kumārā iminā tumhākaṃ ko attho’’ti vatvā ‘‘kathetheva no, bhante’’ti nibaddho ‘‘ayaṃ ito sattame divase khadiraghaṭikaṃ vijāyissati, tāya vāsudevakulaṃ nassissati, apica kho pana tumhe taṃ khadiraghaṭikaṃ gahetvā jhāpetvā chārikaṃ nadiyaṃ pakkhipeyyāthā’’ti āha. Atha naṃ te ‘‘kūṭajaṭila, puriso vijāyanako nāma natthī’’ti vatvā tantarajjukaṃ nāma kammakaraṇaṃ katvā tattheva jīvitakkhayaṃ pāpayiṃsu. Rājāno kumāre pakkosāpetvā ‘‘kiṃ kāraṇā tāpasaṃ mārayitthā’’ti {pb:P:4.0088} pucchitvā sabbaṃ sutvā bhītā tassa ārakkhaṃ datvā sattame divase tassa kucchito nikkhantaṃ khadiraghaṭikaṃ jhāpetvā chārikaṃ nadiyaṃ khipiṃsu. Sā nadiyā vuyhamānā mukhadvāre ekapasse laggi, tato erakaṃ nibbatti.

Athekadivasaṃ te rājāno ‘‘samuddakīḷaṃ kīḷissāmā’’ti mukhadvāraṃ gantvā mahāmaṇḍapaṃ kārāpetvā alaṅkatamaṇḍape khādantā pivantā kīḷāvaseneva pavattahatthapādaparāmāsā dvidhā bhijjitvā mahākalahaṃ kariṃsu. Atheko aññaṃ muggaraṃ alabhanto erakavanato ekaṃ erakapattaṃ gaṇhi. Taṃ gahitamattameva khadiramusalaṃ ahosi. So tena mahājanaṃ pothesi{pb:M:4.0089}. Athaññehi sabbehi gahitagahitaṃ khadiramusalameva ahosi. Te aññamaññaṃ paharitvā mahāvināsaṃ pāpuṇiṃsu. Tesu mahāvināsaṃ vinassantesu vāsudevo ca baladevo ca bhaginī añjanadevī ca purohito cāti cattāro janā rathaṃ abhiruhitvā palāyiṃsu, sesā sabbepi vinaṭṭhā. Tepi cattāro rathena palāyantā kāḷamattikaaṭaviṃ pāpuṇiṃsu. So hi muṭṭhikamallo patthanaṃ katvā yakkho hutvā tattha nibbatto baladevassa āgatabhāvaṃ ñatvā tattha gāmaṃ māpetvā mallavesaṃ gahetvā ‘‘ko yujjhitukāmo’’ti vagganto gajjanto apphoṭento vicari. Baladevo taṃ disvāva ‘‘bhātika, ahaṃ iminā saddhiṃ yujjhissāmī’’ti vatvā vāsudeve vārenteyeva rathā oruyha tassa santikaṃ gantvā vagganto gajjanto apphoṭesi. Atha naṃ so pasāritahattheyeva gahetvā mūlakandaṃ viya khādi. Vāsudevo tassa matabhāvaṃ ñatvā bhaginiñca purohitañca ādāya sabbarattiṃ gantvā sūriyodaye ekaṃ paccantagāmaṃ patvā ‘‘āhāraṃ pacitvā āharathā’’ti bhaginiñca purohitañca gāmaṃ pahiṇitvā sayaṃ ekasmiṃ gacchantare paṭicchanno nipajji.

Atha naṃ jarā nāma eko luddako gacchaṃ calantaṃ disvā ‘‘sūkaro ettha bhavissatī’’ti saññāya sattiṃ khipitvā pāde vijjhitvā ‘‘ko maṃ vijjhī’’ti vutte manussassa viddhabhāvaṃ ñatvā bhīto palāyituṃ ārabhi{pb:P:4.0089}. Rājā satiṃ paccupaṭṭhapetvā uṭṭhāya ‘‘mātula, mā bhāyi, ehī’’ti pakkositvā āgataṃ ‘‘kosi nāma tva’’nti pucchitvā ‘‘ahaṃ sāmi, jarā nāmā’’ti {pb:V:4.0080} vutte ‘‘jarāya viddho marissatīti kira maṃ porāṇā byākariṃsu, nissaṃsayaṃ ajja mayā maritabba’’nti ñatvā ‘‘mātula, mā bhāyi, ehi pahāraṃ me bandhā’’ti tena pahāramukhaṃ bandhāpetvā taṃ uyyojesi. Balavavedanā pavattiṃsu, itarehi ābhataṃ āhāraṃ paribhuñjituṃ nāsakkhi. Atha te āmantetvā ‘‘ajja ahaṃ marissāmi, tumhe pana sukhumālā aññaṃ kammaṃ katvā jīvituṃ na sakkhissatha, imaṃ vijjaṃ sikkhathā’’ti ekaṃ vijjaṃ sikkhāpetvā te uyyojetvā tattheva jīvitakkhayaṃ pāpuṇi. Evaṃ añjanadeviṃ ṭhapetvā sabbeva vināsaṃ pāpuṇiṃsūti.

Satthā imaṃ dhammadesanaṃ āharitvā ‘‘upāsaka, evaṃ porāṇakapaṇḍitā paṇḍitānaṃ kathaṃ sutvā attano puttasokaṃ hariṃsu, mā cintayī’’ti vatvā {pb:M:4.0090} saccāni pakāsetvā jātakaṃ samodhānesi, saccapariyosāne upāsako sotāpattiphale patiṭṭhahi. Tadā rohiṇeyyo ānando ahosi, vāsudevo sāriputto, avasesā buddhaparisā, ghaṭapaṇḍito pana ahameva ahosinti.

::centre
Ghaṭapaṇḍitajātakavaṇṇanā soḷasamā.
::

::centre
Iti soḷasajātakapaṭimaṇḍitassa
::

::centre
Dasakanipātajātakassa atthavaṇṇanā niṭṭhitā.
::

Jātakuddānaṃ –

::gatha1
Catudvāro kaṇhuposo, saṅkha bodhi dīpāyano;
::

::gatha2
Nigrodha takkala dhamma-pālo kukkuṭa kuṇḍalī;
::

::gathalast
Bilāra cakka bhūri ca, maṅgala ghaṭa soḷasa.
::

::centre
Dasakanipātavaṇṇanā niṭṭhitā.
::

### 11. Ekādasakanipāto



[455] 1. Mātuposakajātakavaṇṇanā

**Tassa** {pb:V:4.0081}{pb:P:4.0090}{pb:M:4.0091} **nāgassa vippavāsenā**ti idaṃ satthā jetavane viharanto mātuposakabhikkhuṃ ārabbha kathesi. Paccuppannavatthu sāmajātakavatthusadisameva. Satthā pana bhikkhū āmantetvā ‘‘mā bhikkhave, etaṃ bhikkhuṃ ujjhāyittha, porāṇakapaṇḍitā tiracchānayoniyaṃ nibbattāpi mātarā viyuttā sattāhaṃ nirāhāratāya sussamānā rājārahaṃ bhojanaṃ labhitvāpi ‘mātarā vinā na bhuñjissāmā’ti mātaraṃ disvāva gocaraṃ gaṇhiṃsū’’ti vatvā tehi yācito atītamāhari.

Atīte bārāṇasiyaṃ brahmadatte rajjaṃ kārente bodhisatto himavantapadese hatthiyoniyaṃ nibbattitvā sabbaseto ahosi abhirūpo dassanīyo pāsādiko lakkhaṇasampanno asītihatthisahassaparivāro. So jarājiṇṇaṃ mātaraṃ posesi, mātā panassa andhā. So madhuramadhurāni phalāphalāni hatthīnaṃ datvā mātu santikaṃ pesesi. Hatthī tassā adatvā attanāva khādanti. So pariggaṇhanto taṃ pavattiṃ ñatvā ‘‘yūthaṃ chaḍḍetvā mātarameva posessāmī’’ti rattibhāge aññesaṃ hatthīnaṃ ajānantānaṃ mātaraṃ gahetvā caṇḍoraṇapabbatapādaṃ gantvā ekaṃ naḷiniṃ upanissāya ṭhitāya pabbataguhāyaṃ mātaraṃ ṭhapetvā posesi. Atheko bārāṇasivāsī vanacarako maggamūḷho disaṃ vavatthapetuṃ asakkonto mahantena {pb:P:4.0091} saddena paridevi. Bodhisatto tassa saddaṃ sutvā ‘‘ayaṃ puriso anātho, na kho pana metaṃ patirūpaṃ, yaṃ esa mayi ṭhite idha vinasseyyā’’ti tassa santikaṃ gantvā taṃ bhayena palāyantaṃ disvā ‘‘ambho purisa, natthi te maṃ nissāya bhayaṃ, mā palāyi, kasmā tvaṃ paridevanto vicarasī’’ti pucchitvā ‘‘sāmi, ahaṃ maggamūḷho, ajja me sattamo divaso’’ti vutte ‘‘bho purisa, mā bhāyi, ahaṃ taṃ manussapathe ṭhapessāmī’’ti taṃ attano piṭṭhiyaṃ nisīdāpetvā araññā nīharitvā nivatti. Sopi pāpo ‘‘nagaraṃ gantvā rañño ārocessāmī’’ti rukkhasaññaṃ pabbatasaññaṃ karontova nikkhamitvā bārāṇasiṃ agamāsi.

Tasmiṃ {pb:V:4.0082}{pb:M:4.0092} kāle rañño maṅgalahatthī kālamakāsi. Rājā ‘‘sace kenaci katthaci opavayhaṃ kātuṃ yuttarūpo hatthī diṭṭho atthi, so ācikkhatū’’ti bheriṃ carāpesi. So puriso rājānaṃ upasaṅkamitvā ‘‘mayā, deva, tumhākaṃ opavayho bhavituṃ yuttarūpo sabbaseto sīlavā hatthirājā diṭṭho, ahaṃ maggaṃ dassessāmi, mayā saddhiṃ hatthācariye pesetvā taṃ gaṇhāpethā’’ti āha. Rājā ‘‘sādhū’’ti ‘‘imaṃ maggadesakaṃ katvā araññaṃ gantvā iminā vuttaṃ hatthināgaṃ ānethā’’ti tena saddhiṃ mahantena parivārena hatthācariyaṃ pesesi. So tena saddhiṃ gantvā bodhisattaṃ naḷiniṃ pavisitvā gocaraṃ gaṇhantaṃ passi. Bodhisattopi hatthācariyaṃ disvā ‘‘idaṃ bhayaṃ na aññato uppannaṃ, tassa purisassa santikā uppannaṃ bhavissati, ahaṃ kho pana mahābalo hatthisahassampi viddhaṃsetuṃ samattho homi, kujjhitvā saraṭṭhakaṃ senāvāhanaṃ nāsetuṃ, sace pana kujjhissāmi, sīlaṃ me bhijjissati, tasmā ajja sattīhi koṭṭiyamānopi na kujjhissāmī’’ti adhiṭṭhāya sīsaṃ nāmetvā niccalova aṭṭhāsi. Hatthācariyo padumasaraṃ otaritvā tassa lakkhaṇasampattiṃ disvā ‘‘ehi puttā’’ti rajatadāmasadisāya soṇḍāya gahetvā sattame divase bārāṇasiṃ pāpuṇi. Bodhisattamātā pana putte anāgacchante ‘‘putto me rājarājamahāmattādīhi nīto {pb:P:4.0092} bhavissati, idāni tassa vippavāsena ayaṃ vanasaṇḍo vaḍḍhissatī’’ti paridevamānā dve gāthā abhāsi –

::hangnum
1\.
::

::gatha1
‘‘Tassa nāgassa vippavāsena, virūḷho sallakī ca kuṭajā ca;
::

::gathalast
Kuruvindakaravīrā bhisasāmā ca, nivāte pupphitā ca kaṇikārā.
::

::hangnum
2\.
::

::gatha1
‘‘Kocideva suvaṇṇakāyurā, nāgarājaṃ bharanti piṇḍena;
::

::gathalast
Yattha rājā rājakumāro vā, kavacamabhihessati achambhito’’ti.
::

Tattha {pb:M:4.0093} **virūḷhā**ti vaḍḍhitā nāma, natthettha saṃsayoti asaṃsayavasenevamāha. **Sallakī ca kuṭajā cā**ti indasālarukkhā ca kuṭajarukkhā ca. **Kuruvindakaravīrā bhisasāmā cā**ti kuruvindarukkhā ca karavīranāmakāni mahātiṇāni ca bhisāni ca sāmākāni cāti attho. Ete ca sabbe idāni vaḍḍhissantīti paridevati. **Nivāte**ti pabbatapāde. **Pupphitā**ti mama puttena sākhaṃ bhañjitvā akhādiyamānā kaṇikārāpi pupphitā bhavissantīti vuttaṃ hoti. **Kocidevā**ti katthacideva gāme vā nagare vā. **Suvaṇṇakāyurā**ti suvaṇṇābharaṇā rājarājamahāmattā. **Bharanti piṇḍenā**ti ajja mātuposakaṃ nāgarājaṃ rājārahassa bhojanassa suvaḍḍhitena piṇḍena posenti. **Yatthā**ti yasmiṃ nāgarāje rājā nisīditvā. **Kavacamabhihessatī**ti {pb:V:4.0083} saṅgāmaṃ pavisitvā paccāmittānaṃ kavacaṃ abhihanissati bhindissati. Idaṃ vuttaṃ hoti – ‘‘yattha mama putte nisinno rājā vā rājakumāro vā achambhito hutvā sapattānaṃ kavacaṃ hanissati, taṃ me puttaṃ nāgarājānaṃ suvaṇṇābharaṇā ajja piṇḍena bharantī’’ti.

Hatthācariyopi antarāmaggeva rañño sāsanaṃ pesesi. Taṃ sutvā rājā nagaraṃ alaṅkārāpesi. Hatthācariyo bodhisattaṃ katagandhaparibhaṇḍaṃ alaṅkatapaṭiyattaṃ hatthisālaṃ netvā vicitrasāṇiyā parikkhipāpetvā rañño ārocāpesi. Rājā nānaggarasabhojanaṃ ādāya gantvā bodhisattassa dāpesi. So ‘‘mātaraṃ vinā gocaraṃ na gaṇhissāmī’’ti piṇḍaṃ na gaṇhi. Atha naṃ yācanto rājā tatiyaṃ gāthamāha –

::hangnum
3\.
::

::gatha1
‘‘Gaṇhāhi {pb:P:4.0093} nāga kabaḷaṃ, mā nāga kisako bhava;
::

::gathalast
Bahūni rājakiccāni, tāni nāga karissasī’’ti.
::

Taṃ sutvā bodhisatto catutthaṃ gāthamāha –

::hangnum
4\.
::

::gatha1
‘‘Sā nūnasā kapaṇikā, andhā apariṇāyikā;
::

::gathalast
Khāṇuṃ pādena ghaṭṭeti, giriṃ caṇḍoraṇaṃ patī’’ti.
::

Tattha **sā nūnasā**ti mahārāja, nūna sā esā. **Kapaṇikā**ti puttaviyogena kapaṇā. **Khāṇu**nti tattha tattha patitaṃ rukkhakaliṅgaraṃ. **Ghaṭṭetī**ti paridevamānā tattha tattha pādena pothentī nūna pādena hanati{pb:M:4.0094}. **Giriṃ caṇḍoraṇaṃ patī**ti caṇḍoraṇapabbatābhimukhī, pabbatapāde paripphandamānāti attho.

Atha naṃ pucchanto rājā pañcamaṃ gāthamāha –

::hangnum
5\.
::

::gatha1
‘‘Kā nu te sā mahānāga, andhā apariṇāyikā;
::

::gathalast
Khāṇuṃ pādena ghaṭṭeti, giriṃ caṇḍoraṇaṃ patī’’ti.
::



Bodhisatto {pb:V:4.0084} chaṭṭhaṃ gāthamāha –

::hangnum
6\.
::

::gatha1
‘‘Mātā me sā mahārāja, andhā apariṇāyikā;
::

::gathalast
Khāṇuṃ pādena ghaṭṭeti, giriṃ caṇḍoraṇaṃ patī’’ti.
::

Rājā chaṭṭhagāthāya tamatthaṃ sutvā muñcāpento sattamaṃ gāthamāha –

::hangnum
7\.
::

::gatha1
‘‘Muñcathetaṃ mahānāgaṃ, yoyaṃ bharati mātaraṃ;
::

::gathalast
Sametu mātarā nāgo, saha sabbehi ñātibhī’’ti.
::

Tattha **yoyaṃ bharatī**ti ayaṃ nāgo ‘‘ahaṃ, mahārāja, andhaṃ mātaraṃ posemi, mayā vinā mayhaṃ mātā jīvitakkhayaṃ pāpuṇissati, tāya vinā mayhaṃ issariyena attho natthi, ajja me mātu gocaraṃ alabhantiyā sattamo divaso’’ti vadati, tasmā yo ayaṃ mātaraṃ bharati, etaṃ mahānāgaṃ khippaṃ muñcatha. **Sabbehi ñātibhī**ti saddhiṃ esa mātarā sametu samāgacchatūti.

Aṭṭhamanavamā abhisambuddhagāthā honti –

::hangnum
8\.
::

::gatha1
‘‘Mutto ca bandhanā nāgo, muttamādāya kuñjaro;
::

::gathalast
Muhuttaṃ assāsayitvā, agamā yena pabbato.
::

::hangnum
9\.
::

::gatha1
‘‘Tato {pb:P:4.0094} so naḷiniṃ gantvā, sītaṃ kuñjarasevitaṃ;
::

::gathalast
Soṇḍāyūdakamāhatvā, mātaraṃ abhisiñcathā’’ti.
::

So kira nāgo bandhanā mutto thokaṃ vissamitvā rañño dasarājadhammagāthāya dhammaṃ desetvā ‘‘appamatto hohi, mahārājā’’ti ovādaṃ {pb:M:4.0095} datvā mahājanena gandhamālādīhi pūjiyamāno nagarā nikkhamitvā tadaheva taṃ padumasaraṃ patvā ‘‘mama mātaraṃ gocaraṃ gāhāpetvāva sayaṃ gaṇhissāmī’’ti bahuṃ bhisamuḷālaṃ ādāya soṇḍapūraṃ udakaṃ gahetvā guhāleṇato nikkhamitvā guhādvāre nisinnāya mātuyā santikaṃ gantvā sattāhaṃ nirāhāratāya mātu sarīrassa phassapaṭilābhatthaṃ {pb:V:4.0085} upari udakaṃ siñci, tamatthaṃ āvikaronto satthā dve gāthā abhāsi. Bodhisattassa mātāpi ‘‘devo vassatī’’ti saññāya taṃ akkosantī dasamaṃ gāthamāha –

::hangnum
10\.
::

::gatha1
‘‘Koyaṃ anariyo devo, akālenapi vassati;
::

::gathalast
Gato me atrajo putto, yo mayhaṃ paricārako’’ti.
::

Tattha **atrajo**ti attato jāto.

Atha naṃ samassāsento bodhisatto ekādasamaṃ gāthamāha –

::hangnum
11\.
::

::gatha1
‘‘Uṭṭhehi amma kiṃ sesi, āgato tyāhamatrajo;
::

::gathalast
Muttomhi kāsirājena, vedehena yasassinā’’ti.
::

Tattha **āgato tyāha**nti āgato te ahaṃ. **Vedehenā**ti ñāṇasampannena. **Yasassinā**ti mahāparivārena tena raññā maṅgalahatthibhāvāya gahitopi ahaṃ mutto, idāni tava santikaṃ āgato uṭṭhehi gocaraṃ gaṇhāhīti.

Sā tuṭṭhamānasā rañño anumodanaṃ karontī osānagāthamāha –

::hangnum
12\.
::

::gatha1
‘‘Ciraṃ jīvatu so rājā, kāsīnaṃ raṭṭhavaḍḍhano;
::

::gathalast
Yo me puttaṃ pamocesi, sadā vuddhāpacāyika’’nti.
::

Tadā rājā bodhisattassa guṇe pasīditvā naḷiniyā avidūre gāmaṃ māpetvā bodhisattassa ca mātu cassa nibaddhaṃ vattaṃ paṭṭhapesi. Aparabhāge bodhisatto mātari kālakatāya tassā sarīraparihāraṃ katvā {pb:P:4.0095} kāraṇḍakaassamapadaṃ nāma gato. Tasmiṃ pana ṭhāne himavantato otaritvā pañcasatā isayo vasiṃsu, taṃ vattaṃ tesaṃ adāsi. Rājā bodhisattassa samānarūpaṃ silāpaṭimaṃ kāretvā mahāsakkāraṃ pavattesi{pb:M:4.0096}. Sakalajambudīpavāsino anusaṃvaccharaṃ sannipatitvā hatthimahaṃ nāma kariṃsu.

Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne {pb:V:4.0086} mātuposakabhikkhu sotāpattiphale patiṭṭhahi. Tadā rājā ānando ahosi, pāpapuriso devadatto, hatthācariyo sāriputto, mātā hatthinī mahāmāyā, mātuposakanāgo pana ahameva ahosinti.

::centre
Mātuposakajātakavaṇṇanā paṭhamā.
::



[456] 2. Juṇhajātakavaṇṇanā

**Suṇohi mayhaṃ vacanaṃ janindā**ti idaṃ satthā jetavane viharanto ānandattherena laddhavare ārabbha kathesi. Paṭhamabodhiyañhi vīsati vassāni bhagavato anibaddhupaṭṭhākā ahesuṃ. Ekadā thero nāgasamālo, ekadā nāgito, ekadā upavāṇo, ekadā sunakkhatto, ekadā cundo, ekadā nando, ekadā sāgato, ekadā meghiyo bhagavantaṃ upaṭṭhahi. Athekadivasaṃ bhagavā bhikkhū āmantesi ‘‘bhikkhave, idānimhi mahallako, ekacce bhikkhū ‘iminā maggena gacchāmā’ti vutte aññena gacchanti, ekacce mayhaṃ pattacīvaraṃ bhūmiyaṃ nikkhipanti, nibaddhupaṭṭhākaṃ me ekaṃ bhikkhuṃ jānāthā’’ti. ‘‘Bhante, ahaṃ upaṭṭhahissāmi, ahaṃ upaṭṭhahissāmī’’ti sirasi añjaliṃ katvā uṭṭhite sāriputtattherādayo ‘‘tumhākaṃ patthanā matthakaṃ pattā, ala’’nti paṭikkhipi. Tato bhikkhū ānandattheraṃ ‘‘tvaṃ āvuso, upaṭṭhākaṭṭhānaṃ yācāhī’’ti āhaṃsu. Thero ‘‘sace me bhante, bhagavā attanā laddhacīvaraṃ na dassati, piṇḍapātaṃ na dassati, ekagandhakuṭiyaṃ vasituṃ na dassati, maṃ gahetvā nimantanaṃ na gamissati, sace pana bhagavā mayā gahitaṃ nimantanaṃ gamissati, sace ahaṃ tiroraṭṭhā tirojanapadā bhagavantaṃ daṭṭhuṃ āgataṃ parisaṃ āgatakkhaṇeyeva dassetuṃ labhissāmi{pb:P:4.0096}, yadā me kaṅkhā uppajjati, tasmiṃ khaṇeyeva bhagavantaṃ upasaṅkamituṃ labhissāmi, sace yaṃ bhagavā mama parammukhā dhammaṃ katheti, taṃ āgantvā mayhaṃ kathessati, evāhaṃ {pb:M:4.0097} bhagavantaṃ upaṭṭhahissāmī’’ti ime cattāro paṭikkhepe catasso ca āyācanāti aṭṭha vare yāci, bhagavāpissa adāsi.

So tato paṭṭhāya pañcavīsati vassāni nibaddhupaṭṭhāko ahosi. So pañcasu ṭhānesu etadagge ṭhapanaṃ patvā āgamasampadā, adhigamasampadā, pubbahetusampadā, attatthaparipucchāsampadā, titthavāsasampadā, yonisomanasikārasampadā, buddhūpanissayasampadāti imāhi sattahi sampadāhi samannāgato buddhassa santike aṭṭhavaradāyajjaṃ labhitvā buddhasāsane paññāto gaganamajjhe cando viya pākaṭo ahosi. Athekadivasaṃ bhikkhū dhammasabhāyaṃ kathaṃ samuṭṭhāpesuṃ ‘‘āvuso, tathāgato ānandattheraṃ {pb:V:4.0087} varadānena santappesī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepāhaṃ ānandaṃ varena santappesiṃ, pubbepāhaṃ yaṃ yaṃ esa yāci, taṃ taṃ adāsiṃyevā’’ti vatvā atītaṃ āhari.

Atīte bārāṇasiyaṃ brahmadatte rajjaṃ kārente bodhisatto tassa putto juṇhakumāro nāma hutvā takkasilāyaṃ sippaṃ uggahetvā ācariyassa anuyogaṃ datvā rattibhāge andhakāre ācariyassa gharā nikkhamitvā attano nivāsaṭṭhānaṃ vegena gacchanto aññataraṃ brāhmaṇaṃ bhikkhaṃ caritvā attano nivāsaṭṭhānaṃ gacchantaṃ apassanto bāhunā paharitvā tassa bhattapātiṃ bhindiṃ, brāhmaṇo patitvā viravi. Kumāro kāruññena nivattitvā taṃ hatthe gahetvā uṭṭhāpesi. Brāhmaṇo ‘‘tayā, tāta, mama bhikkhābhājanaṃ bhinnaṃ, bhattamūlaṃ me dehī’’ti āha. Kumāro ‘‘brāhmaṇa, na dānāhaṃ tava bhattamūlaṃ dātuṃ sakkomi, ahaṃ kho pana kāsikarañño putto juṇhakumāro nāma, mayi rajje patiṭṭhite āgantvā maṃ dhanaṃ yāceyyāsī’’ti vatvā niṭṭhitasippo ācariyaṃ vanditvā bārāṇasiṃ gantvā pitu sippaṃ dassesi. Pitā ‘‘jīvantena me putto diṭṭho, rājabhūtampi naṃ passissāmī’’ti rajje abhisiñci. So {pb:P:4.0097} juṇharājā nāma hutvā dhammena rajjaṃ kāresi. Brāhmaṇo taṃ pavattiṃ sutvā ‘‘idāni mama bhattamūlaṃ āharissāmī’’ti bārāṇasiṃ gantvā rājānaṃ alaṅkatanagaraṃ padakkhiṇaṃ karontameva disvā ekasmiṃ unnatappadese ṭhito hatthaṃ pasāretvā jayāpesi. Atha naṃ rājā anoloketvāva atikkami. Brāhmaṇo tena adiṭṭhabhāvaṃ ñatvā kathaṃ samuṭṭhāpento paṭhamaṃ gāthamāha –

::hangnum
13\.
::

::gatha1
‘‘Suṇohi {pb:M:4.0098} mayhaṃ vacanaṃ janinda, atthena juṇhamhi idhānupatto;
::

::gathalast
Na brāhmaṇe addhike tiṭṭhamāne, gantabbamāhu dvipadinda seṭṭhā’’ti.
::

Tattha **juṇhamhī**ti mahārāja, tayi juṇhamhi ahaṃ ekena atthena idhānuppatto, na nikkāraṇā idhāgatomhīti dīpeti. **Addhike**ti addhānaṃ āgate. **Gantabba**nti taṃ addhikaṃ addhānamāgataṃ yācamānaṃ brāhmaṇaṃ anoloketvāva gantabbanti paṇḍitā na āhu na kathentīti.

Rājā tassa vacanaṃ sutvā hatthiṃ vajiraṅkusena niggahetvā dutiyaṃ gāthamāha –

::hangnum
14\.
::

::gatha1
‘‘Suṇomi {pb:V:4.0088} tiṭṭhāmi vadehi brahme, yenāsi atthena idhānupatto;
::

::gathalast
Kaṃ vā tvamatthaṃ mayi patthayāno, idhāgamo brahme tadiṅgha brūhī’’ti.
::

Tattha **iṅghā**ti codanatthe nipāto.

Tato paraṃ brāhmaṇassa ca rañño ca vacanapaṭivacanavasena sesagāthā kathitā –

::hangnum
15\.
::

::gatha1
‘‘Dadāhi me gāmavarāni pañca, dāsīsataṃ satta gavaṃsatāni;
::

::gathalast
Parosahassañca suvaṇṇanikkhe, bhariyā ca me sādisī dve dadāhi.
::

::hangnum
16\.
::

::gatha1
‘‘Tapo {pb:P:4.0098} nu te brāhmaṇa bhiṃsarūpo, mantā nu te brāhmaṇa cittarūpā;
::

::gathalast
Yakkhā nu te assavā santi keci, atthaṃ vā me abhijānāsi kattaṃ.
::

::hangnum
17\.
::

::gatha1
‘‘Na {pb:M:4.0099} me tapo atthi na cāpi mantā, yakkhāpi me assavā natthi keci;
::

::gathalast
Atthampi te nābhijānāmi kattaṃ, pubbe ca kho saṅgatimattamāsi.
::

::hangnum
18\.
::

::gatha1
‘‘Paṭhamaṃ idaṃ dassanaṃ jānato me, na tābhijānāmi ito puratthā;
::

::gathalast
Akkhāhi me pucchito etamatthaṃ, kadā kuhiṃ vā ahu saṅgamo no.
::

::hangnum
19\.
::

::gatha1
‘‘Gandhārarājassa puramhi ramme, avasimhase takkasīlāyaṃ deva;
::

::gathalast
Tatthandhakāramhi timīsikāyaṃ, aṃsena aṃsaṃ samaghaṭṭayimha.
::

::hangnum
20\.
::

::gatha1
‘‘Te tattha ṭhatvāna ubho janinda, sārāṇiyaṃ vītisārayimha tattha;
::

::gathalast
Sāyeva no saṅgatimattamāsi, tato na pacchā na pure ahosi.
::

::hangnum
21\.
::

::gatha1
‘‘Yadā kadāci manujesu brahme, samāgamo sappurisena hoti;
::

::gathalast
Na paṇḍitā saṅgatisanthavāni, pubbe kataṃ vāpi vināsayanti.
::

::hangnum
22\.
::

::gatha1
‘‘Bālāva kho saṅgatisanthavāni, pubbe kataṃ vāpi vināsayanti;
::

::gathalast
Bahumpi bālesu kataṃ vinassati, tathā hi bālā akataññurūpā.
::

::hangnum
23\.
::

::gatha1
‘‘Dhīrā {pb:V:4.0089} ca kho saṅgatisanthavāni, pubbe kataṃ vāpi na nāsayanti;
::

::gathalast
Appampi {pb:P:4.0099} dhīresu kataṃ na nassati, tathā hi dhīrā sukataññurūpā.
::

::hangnum
24\.
::

::gatha1
‘‘Dadāmi {pb:M:4.0100} te gāmavarāni pañca, dāsīsataṃ satta gavaṃsatāni;
::

::gathalast
Parosahassañca suvaṇṇanikkhe, bhariyā ca te sādisī dve dadāmi.
::

::hangnum
25\.
::

::gatha1
‘‘Evaṃ sataṃ hoti samecca rāja, nakkhattarājāriva tārakānaṃ;
::

::gathalast
Āpūratī kāsipatī tathāhaṃ, tayāpi me saṅgamo ajja laddho’’ti.
::

Tattha **sādisī**ti rūpavaṇṇajātikulapadesena mayā sādisī ekasadisā dve mahāyasā bhariyā ca me dehīti attho. **Bhiṃsarūpo**ti kiṃ nu te brāhmaṇa balavarūpasīlācāraguṇasaṅkhātaṃ tapokammaṃ atthīti pucchati. **Mantā nu te**ti udāhu vicitrarūpā sabbatthasādhakā mantā te atthi. **Assavā**ti vacanakārakā icchiticchitadāyakā yakkhā vā te keci santi. **Katta**nti kataṃ, udāhu tayā kataṃ kiñci mama atthaṃ abhijānāsīti pucchati. **Saṅgatimatta**nti samāgamamattaṃ tayā saddhiṃ pubbe mama āsīti vadati. **Jānato me**ti jānantassa mama idaṃ paṭhamaṃ tava dassanaṃ. **Na tābhijānāmī**ti na taṃ abhijānāmi. **Timīsikāya**nti bahalatimirāyaṃ rattiyaṃ. **Te tattha ṭhatvānā**ti te mayaṃ tasmiṃ aṃsena aṃsaṃ ghaṭṭitaṭṭhāne ṭhatvā **vītisārayimha tatthā**ti tasmiṃyeva ṭhāne saritabbayuttakaṃ kathaṃ vītisārayimha, ahaṃ ‘‘bhikkhābhājanaṃ me tayā bhinnaṃ, bhattamūlaṃ me dehī’’ti avacaṃ, tvaṃ ‘‘idānāhaṃ tava bhattamūlaṃ dātuṃ na sakkomi, ahaṃ kho pana kāsikarañño putto juṇhakumāro nāma, mayi rajje patiṭṭhite āgantvā maṃ dhanaṃ yāceyyāsī’’ti avacāti imaṃ sāraṇīyakathaṃ karimhāti āha. **Sāyeva no saṅgatimattamāsī**ti deva, amhākaṃ sāyeva aññamaññaṃ saṅgatimattamāsi, ekamuhuttikamahosīti dīpeti. **Tato**ti tato pana taṃmuhuttikamittadhammato pacchā vā pure vā kadāci amhākaṃ saṅgati nāma na bhūtapubbā.

**Na paṇḍitā**ti brāhmaṇa paṇḍitā nāma taṃmuhuttikaṃ saṅgatiṃ vā cirakālasanthavāni vā yaṃ kiñci pubbe kataguṇaṃ vā na nāsenti. **Bahumpī**ti bahukampi{pb:M:4.0101}. **Akataññurūpā**ti yasmā bālā akataññusabhāvā, tasmā tesu bahumpi kataṃ nassatīti attho. **Sukataññurūpā**ti suṭṭhu kataññusabhāvā. Etthāpi tatthāpi **tathā hī**ti **hi**-kāro kāraṇattho. **Dadāmi te**ti brāhmaṇena yācitayācitaṃ dadanto evamāha. **Evaṃ sata**nti brāhmaṇo rañño {pb:P:4.0100} anumodanaṃ karonto vadati, sataṃ {pb:V:4.0090} sappurisānaṃ ekavārampi samecca saṅgati nāma evaṃ hoti. **Nakkhattarājārivā**ti ettha **ra**-kāro nipātamattaṃ. **Tārakāna**nti tārakagaṇamajjhe. **Kāsipatī**ti rājānamālapati. Idaṃ vuttaṃ hoti – ‘‘deva, kāsiraṭṭhādhipati yathā cando tārakānaṃ majjhe ṭhito tārakagaṇaparivuto pāṭipadato paṭṭhāya yāva puṇṇamā āpūrati, tathā ahampi ajja tayā dinnehi gāmavarādīhi āpūrāmī’’ti. **Tayāpi me**ti mayā pubbe tayā saddhiṃ laddhopi saṅgamo aladdhova, ajja pana mama manorathassa nipphannattā mayā tayā saha saṅgamo laddho nāmāti nipphannaṃ me tayā saddhiṃ mittaphalanti vadati. Bodhisatto tassa mahantaṃ yasaṃ adāsi.

Satthā imaṃ dhammadesanaṃ āharitvā ‘‘na, bhikkhave, idāneva, pubbepāhaṃ ānandaṃ varena santappesiṃ yevā’’ti vatvā jātakaṃ samodhānesi – ‘‘tadā brāhmaṇo ānando ahosi, rājā pana ahameva ahosi’’nti.

::centre
Juṇhajātakavaṇṇanā dutiyā.
::



[457] 3. Dhammadevaputtajātakavaṇṇanā

**Yasokaro puññakarohamasmī**ti idaṃ satthā jetavane viharanto devadattassa pathavipavesanaṃ ārabbha kathesi. Tadā hi bhikkhū dhammasabhāyaṃ kathaṃ samuṭṭhāpesuṃ ‘‘āvuso, devadatto tathāgatena saddhiṃ paṭivirujjhitvā pathaviṃ paviṭṭho’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na idānevesa, bhikkhave, mama jinacakke pahāraṃ datvā pathaviṃ paviṭṭho, pubbepi dhammacakke {pb:M:4.0102} pahāraṃ datvā pathaviṃ pavisitvā avīciparāyaṇo jātoyevā’’ti vatvā atītaṃ āhari.

Atīte bārāṇasiyaṃ brahmadatte rajjaṃ kārente bodhisatto kāmāvacaradevaloke dhammo nāma devaputto hutvā nibbatti, devadatto adhammo nāma. Tesu dhammo dibbālaṅkārapaṭimaṇḍito dibbarathavaramabhiruyha accharāgaṇaparivuto manussesu sāyamāsaṃ bhuñjitvā attano attano gharadvāre sukhakathāya nisinnesu puṇṇamuposathadivase gāmanigamajanapadarājadhānīsu ākāse ṭhatvā ‘‘pāṇātipātādīhi dasahi akusalakammapathehi viramitvā mātupaṭṭhānadhammaṃ pitupaṭṭhānadhammaṃ tividhasucaritadhammañca pūretha{pb:P:4.0101}, evaṃ saggaparāyaṇā hutvā mahantaṃ yasaṃ anubhavissathā’’ti manusse dasa kusalakammapathe samādapento jambudīpaṃ padakkhiṇaṃ karoti. Adhammo pana devaputto ‘‘pāṇaṃ hanathā’’tiādinā nayena dasa akusalakammapathe samādapento jambudīpaṃ vāmaṃ karoti. Atha tesaṃ {pb:V:4.0091} ākāse rathā sammukhā ahesuṃ. Atha nesaṃ parisā ‘‘tumhe kassa, tumhe kassā’’ti pucchitvā ‘‘mayaṃ dhammassa, mayaṃ adhammassā’’ti vatvā maggā okkamitvā dvidhā jātā. Dhammopi adhammaṃ āmantetvā ‘‘samma, tvaṃ adhammo, ahaṃ dhammo, maggo mayhaṃ anucchaviko, tava rathaṃ okkāmetvā mayhaṃ maggaṃ dehī’’ti paṭhamaṃ gāthamāha –

::hangnum
26\.
::

::gatha1
‘‘Yasokaro puññakarohamasmi, sadātthuto samaṇabrāhmaṇānaṃ;
::

::gathalast
Maggāraho devamanussapūjito, dhammo ahaṃ dehi adhamma magga’’nti.
::

Tattha **yasokaro**ti ahaṃ devamanussānaṃ yasadāyako. Dutiyapadepi eseva nayo. **Sadātthuto**ti sadā thuto niccapasattho. Tato parā –

::hangnum
27\.
::

::gatha1
‘‘Adhammayānaṃ daḷhamāruhitvā, asantasanto balavāhamasmi;
::

::gathalast
Sa kissa hetumhi tavajja dajjaṃ, maggaṃ ahaṃ dhamma adinnapubbaṃ.
::

::hangnum
28\.
::

::gatha1
‘‘Dhammo {pb:M:4.0103} have pāturahosi pubbe, pacchā adhammo udapādi loke;
::

::gathalast
Jeṭṭho ca seṭṭho ca sanantano ca, uyyāhi jeṭṭhassa kaniṭṭha maggā.
::

::hangnum
29\.
::

::gatha1
‘‘Na yācanāya napi pātirūpā, na arahatā tehaṃ dadeyyaṃ maggaṃ;
::

::gathalast
Yuddhañca {pb:P:4.0102} no hotu ubhinnamajja, yuddhamhi yo jessati tassa maggo.
::

::hangnum
30\.
::

::gatha1
‘‘Sabbā disā anuvisaṭohamasmi, mahabbalo amitayaso atulyo;
::

::gathalast
Guṇehi sabbehi upetarūpo, dhammo adhamma tvaṃ kathaṃ vijessasi.
::

::hangnum
31\.
::

::gatha1
‘‘Lohena ve haññati jātarūpaṃ, na jātarūpena hananti lohaṃ;
::

::gathalast
Sace adhammo hañchati dhammamajja, ayo suvaṇṇaṃ viya dassaneyyaṃ.
::

::hangnum
32\.
::

::gatha1
‘‘Sace tuvaṃ yuddhabalo adhamma, na tuyha vuḍḍhā ca garū ca atthi;
::

::gathalast
Maggañca te dammi piyāppiyena, vācāduruttānipi te khamāmī’’ti. –
::

::unindented
Imā cha gāthā tesaññeva vacanapaṭivacanavasena kathitā.
::

Tattha {pb:V:4.0092} **sa kissa hetumhi tavajja dajja**nti somhi ahaṃ adhammo adhammayānaṃ rathaṃ āruḷho abhīto balavā. Kiṃkāraṇā ajja bho dhamma, kassaci adinnapubbaṃ maggaṃ tuyhaṃ dammīti. **Pubbe**ti paṭhamakappikakāle imasmiṃ loke dasakusalakammapathadhammo ca pubbe pāturahosi, pacchā adhammo. **Jeṭṭho cā**ti pure nibbattabhāvena ahaṃ jeṭṭho ca seṭṭho ca porāṇako ca, tvaṃ pana kaniṭṭho, tasmā maggā uyyāhīti vadati. **Napi** {pb:M:4.0104} pātirūpāti ahañhi te neva yācanāya na patirūpavacanena maggārahatāya maggaṃ dadeyyaṃ. **Anuvisaṭo**ti ahaṃ catasso disā catasso anudisāti sabbā disā attano guṇena patthaṭo paññāto pākaṭo. **Lohenā**ti ayamuṭṭhikena. **Hañchatī**ti hanissati. **Tuvaṃ yuddhabalo adhammā**ti sace tvaṃ yuddhabalosi adhamma. **Vuḍḍhā ca garū cā**ti yadi tuyhaṃ ‘‘ime vuḍḍhā, ime garū paṇḍitā’’ti evaṃ natthi. **Piyāppiyenā**ti piyenāpi appiyenāpi dadanto piyena viya te maggaṃ dadāmīti attho.

Bodhisattena {pb:P:4.0103} pana imāya gāthāya kathitakkhaṇeyeva adhammo rathe ṭhātuṃ asakkonto avaṃsiro pathaviyaṃ patitvā pathaviyā vivare dinne gantvā avīcimhiyeva nibbatti. Etamatthaṃ viditvā bhagavā abhisambuddho hutvā sesagāthā abhāsi –

::hangnum
33\.
::

::gatha1
‘‘Idañca sutvā vacanaṃ adhammo, avaṃsiro patito uddhapādo;
::

::gathalast
Yuddhatthiko ce na labhāmi yuddhaṃ, ettāvatā hoti hato adhammo.
::

::hangnum
34\.
::

::gatha1
‘‘Khantībalo yuddhabalaṃ vijetvā, hantvā adhammaṃ nihanitva bhūmyā;
::

::gathalast
Pāyāsi vitto abhiruyha sandanaṃ, maggeneva atibalo saccanikkamo.
::

::hangnum
35\.
::

::gatha1
‘‘Mātā pitā samaṇabrāhmaṇā ca, asammānitā yassa sake agāre;
::

::gatha2
Idheva nikkhippa sarīradehaṃ, kāyassa bhedā nirayaṃ vajanti te;
::

::gathalast
Yathā adhammo patito avaṃsiro.
::

::hangnum
36\.
::

::gatha1
‘‘Mātā pitā samaṇabrāhmaṇā ca, susammānitā yassa sake agāre;
::

::gatha2
Idheva nikkhippa sarīradehaṃ, kāyassa bhedā sugatiṃ vajanti te;
::

::gathalast
Yathāpi dhammo abhiruyha sandana’’nti.
::

Tattha {pb:M:4.0105} **yuddhatthiko ce**ti ayaṃ tassa vilāpo, so kirevaṃ vilapantoyeva patitvā pathaviṃ paviṭṭho{pb:V:4.0093}. **Ettāvatā**ti bhikkhave, yāvatā pathaviṃ paviṭṭho, tāvatā adhammo hato nāma hoti. **Khantībalo**ti bhikkhave, evaṃ adhammo pathaviṃ paviṭṭho adhivāsanakhantībalo taṃ yuddhabalaṃ vijetvā vadhitvā bhūmiyaṃ nihanitvā pātetvā vittajātatāya **vitto** attano rathaṃ āruyha maggeneva **saccanikkamo** tathaparakkamo dhammadevaputto pāyāsi. **Asammānitā**ti asakkatā. **Sarīradeha**nti imasmiṃyeva loke sarīrasaṅkhātaṃ dehaṃ nikkhipitvā. **Nirayaṃ vajantī**ti yassa pāpapuggalassa ete sakkārārahā gehe asakkatā, tathārūpā yathā adhammo patito avaṃsiro, evaṃ avaṃsirā {pb:P:4.0104} nirayaṃ vajantīti attho. **Sugatiṃ vajantī**ti yassa panete sakkatā, tādisā paṇḍitā yathāpi dhammo sandanaṃ abhiruyha devalokaṃ gato, evaṃ sugatiṃ vajantīti.

Satthā evaṃ dhammaṃ desetvā ‘‘na, bhikkhave, idāneva, pubbepi devadatto mayā saddhiṃ paṭivirujjhitvā pathaviṃ paviṭṭho’’ti vatvā jātakaṃ samodhānesi – ‘‘tadā adhammo devaputto devadatto ahosi, parisāpissa devadattaparisā, dhammo pana ahameva, parisā buddhaparisāyevā’’ti.

::centre
Dhammadevaputtajātakavaṇṇanā tatiyā.
::



[458] 4. Udayajātakavaṇṇanā

**Ekā nisinnā**ti idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. Vatthu **kusajātake** (jā. 2.20.1 ādayo) āvi bhavissati. Satthā pana taṃ bhikkhuṃ ‘‘saccaṃ kira tvaṃ ukkaṇṭhitosī’’ti pucchitvā ‘‘saccaṃ, bhante’’ti vutte ‘‘bhikkhu kasmā kilesavasena evarūpe niyyānikasāsane pabbajitvā ukkaṇṭhitosi? Porāṇakapaṇḍitā samiddhe dvādasayojanike surundhananagare rajjaṃ kārentā devaccharapaṭibhāgāya itthiyā saddhiṃ satta vassasatāni ekagabbhe vasantāpi indriyāni bhinditvā lobhavasena na olokesu’’nti vatvā atītaṃ āhari.

Atīte {pb:M:4.0106} kāsiraṭṭhe surundhananagare kāsirājā rajjaṃ kāresi, tassa neva putto, na dhītā ahosi. So attano deviyo ‘‘putte patthethā’’ti āha. Aggamahesīpi rañño vacanaṃ sampaṭicchitvā tathā akāsi. Tadā bodhisatto brahmalokā cavitvā tasseva rañño aggamahesiyā kucchimhi nibbatti. Athassa mahājanassa hadayaṃ vaḍḍhetvā jātabhāvena ‘‘udayabhaddo’’ti {pb:V:4.0094} nāmaṃ kariṃsu. Kumārassa padasā caraṇakāle aññopi satto brahmalokā cavitvā tasseva rañño aññatarāya deviyā kucchimhi kumārikā hutvā nibbatti, tassāpi ‘‘udayabhaddā’’ti nāmaṃ kariṃsu. Kumāro vayappatto sabbasippanipphattiṃ pāpuṇi{pb:P:4.0105}, jātabrahmacārī pana ahosi, supinantenapi methunadhammaṃ na jānāti, na tassa kilesesu cittaṃ allīyi. Rājā puttaṃ rajje abhisiñcitukāmo ‘‘kumārassa idāni rajjasukhasevanakālo, nāṭakāpissa paccupaṭṭhāpessāmī’’ti sāsanaṃ pesesi. Bodhisatto ‘‘na mayhaṃ rajjenattho, kilesesu me cittaṃ na allīyatī’’ti paṭikkhipitvā punappunaṃ vuccamāno rattajambunadamayaṃ itthirūpaṃ kāretvā ‘‘evarūpaṃ itthiṃ labhamāno rajjaṃ sampaṭicchissāmī’’ti mātāpitūnaṃ pesesi. Te taṃ suvaṇṇarūpakaṃ sakalajambudīpaṃ parihārāpetvā tathārūpaṃ itthiṃ alabhantā udayabhaddaṃ alaṅkāretvā tassa santike ṭhapesuṃ. Sā taṃ suvaṇṇarūpakaṃ abhibhavitvā aṭṭhāsi. Atha nesaṃ anicchamānānaññeva vemātikaṃ bhaginiṃ udayabhaddakumāriṃ aggamahesiṃ katvā bodhisattaṃ rajje abhisiñciṃsu. Te pana dvepi brahmacariyavāsameva vasiṃsu.

Aparabhāge mātāpitūnaṃ accayena bodhisatto rajjaṃ kāresi. Ubho ekagabbhe vasamānāpi lobhavasena indriyāni bhinditvā aññamaññaṃ na olokesuṃ, apica kho pana ‘‘yo amhesu paṭhamataraṃ kālaṃ karoti, so nibbattaṭṭhānato āgantvā ‘asukaṭṭhāne nibbattosmī’ti ārocetū’’ti saṅgaramakaṃsu. Atha kho bodhisatto abhisekato sattavassasataccayena kālamakāsi. Añño rājā nāhosi, udayabhaddāyayeva āṇā pavatti. Amaccā rajjaṃ anusāsiṃsu. Bodhisattopi cutikkhaṇe tāvatiṃsabhavane sakkattaṃ patvā yasamahantatāya sattāhaṃ anussarituṃ nāsakkhi. Iti so manussagaṇanāya sattavassasataccayena āvajjetvā ‘‘udayabhaddaṃ rājadhītaraṃ dhanena vīmaṃsitvā sīhanādaṃ nadāpetvā dhammaṃ desetvā saṅgaraṃ mocetvā āgamissāmī’’ti cintesi. Tadā {pb:M:4.0107} kira manussānaṃ dasavassasahassāyukakālo hoti. Rājadhītāpi taṃ divasaṃ rattibhāge pihitesu dvāresu ṭhapitaārakkhe sattabhūmikapāsādavaratale alaṅkatasirigabbhe ekikāva niccalā attano {pb:P:4.0106} sīlaṃ āvajjamānā nisīdi. Atha sakko suvaṇṇamāsakapūraṃ ekaṃ suvaṇṇapātiṃ ādāya āgantvā sayanagabbheyeva pātubhavitvā ekamantaṃ ṭhito tāya saddhiṃ sallapanto paṭhamaṃ gāthamāha –

::hangnum
37\.
::

::gatha1
‘‘Ekā nisinnā suci saññatūrū, pāsādamāruyha aninditaṅgī;
::

::gathalast
Yācāmi taṃ kinnaranettacakkhu, imekarattiṃ ubhayo vasemā’’ti.
::

Tattha {pb:V:4.0095} **sucī**ti sucivatthanivatthā. **Saññatūrū**ti suṭṭhu ṭhapitaūrū, iriyāpathaṃ saṇṭhapetvā sucivatthā ekikāva nisinnāsīti vuttaṃ hoti. **Aninditaṅgī**ti pādantato yāva kesaggā aninditasarīrā paramasobhaggappattasarīrā. **Kinnaranettacakkhū**ti tīhi maṇḍalehi pañcahi ca pasādehi upasobhitattā kinnarānaṃ nettasadisehi cakkhūhi samannāgate. **Imekaratti**nti imaṃ ekarattaṃ ajja imasmiṃ alaṅkatasayanagabbhe ekato vaseyyāmāti yācati.

Tato rājadhītā dve gāthā abhāsi –

::hangnum
38\.
::

::gatha1
‘‘Okiṇṇantaraparikhaṃ, daḷhamaṭṭālakoṭṭhakaṃ;
::

::gathalast
Rakkhitaṃ khaggahatthehi, duppavesamidaṃ puraṃ.
::

::hangnum
39\.
::

::gatha1
‘‘Daharassa yuvino cāpi, āgamo ca na vijjati;
::

::gathalast
Atha kena nu vaṇṇena, saṅgamaṃ icchase mayā’’ti.
::

Tattha **okiṇṇantaraparikha**nti idaṃ dvādasayojanikaṃ surundhanapuraṃ antarantarā udakaparikhānaṃ kaddamaparikhānaṃ sukkhaparikhānaṃ okiṇṇattā okiṇṇantaraparikhaṃ. **Daḷhamaṭṭālakoṭṭhaka**nti thiratarehi aṭṭālakehi dvārakoṭṭhakehi ca samannāgataṃ. **Khaggahatthehī**ti āvudhahatthehi dasahi yodhasahassehi rakkhitaṃ. **Duppavesamidaṃ pura**nti idaṃ sakalapurampi tassa anto māpitaṃ mayhaṃ nivāsapurampi ubhayaṃ kassaci pavisituṃ na sakkā. **Āgamo cā**ti idha imāya {pb:M:4.0108} velāya taruṇassa vā yobbanappattassa vā thāmasampannayodhassa vā aññassa vā mahantampi paṇṇākāraṃ gahetvā āgacchantassa āgamo nāma natthi. **Saṅgama**nti atha tvaṃ kena kāraṇena imāya velāya mayā saha samāgamaṃ icchasīti.

Atha sakko catutthaṃ gāthamāha –

::hangnum
40\.
::

::gatha1
‘‘Yakkhohamasmi {pb:P:4.0107} kalyāṇi, āgatosmi tavantike;
::

::gathalast
Tvaṃ maṃ nandaya bhaddante, puṇṇakaṃsaṃ dadāmi te’’ti.
::

Tassattho – kalyāṇi, sundaradassane ahameko devaputto devatānubhāvena idhāgato, tvaṃ ajja maṃ nandaya tosehi, ahaṃ te imaṃ suvaṇṇamāsakapuṇṇaṃ suvaṇṇapātiṃ dadāmīti.

Taṃ {pb:V:4.0096} sutvā rājadhītā pañcamaṃ gāthamāha –

::hangnum
41\.
::

::gatha1
‘‘Devaṃva yakkhaṃ atha vā manussaṃ, na patthaye udayamaticca aññaṃ;
::

::gathalast
Gaccheva tvaṃ yakkha mahānubhāva, mā cassu gantvā punarāvajitthā’’ti.
::

Tassattho – ahaṃ devarāja, devaṃ vā yakkhaṃ vā udayaṃ atikkamitvā aññaṃ na patthemi, so tvaṃ gaccheva, mā idha aṭṭhāsi, na me tayā ābhatena paṇṇākārena attho, gantvā ca mā imaṃ ṭhānaṃ punarāvajitthāti.

So tassā sīhanādaṃ sutvā aṭṭhatvā gatasadiso hutvā tattheva antarahito aṭṭhāsi. So punadivase tāya velāyameva suvaṇṇamāsakapūraṃ rajatapātiṃ ādāya tāya saddhiṃ sallapanto chaṭṭhaṃ gāthamāha –

::hangnum
42\.
::

::gatha1
‘‘Yā sā rati uttamā kāmabhoginaṃ, yaṃhetu sattā visamaṃ caranti;
::

::gathalast
Mā taṃ ratiṃ jīyi tuvaṃ sucimhite, dadāmi te rūpiyaṃ kaṃsapūra’’nti.
::

Tassattho {pb:M:4.0109} – bhadde, rājadhīte yā esā kāmabhogisattānaṃ ratīsu methunakāmarati nāma uttamā rati, yassā ratiyā kāraṇā sattā kāyaduccaritādivisamaṃ caranti, taṃ ratiṃ tvaṃ bhadde, sucimhite manāpahasite mā jīyi, ahampi āgacchanto na tucchahattho āgato, hiyyo suvaṇṇamāsakapūraṃ suvaṇṇapātiṃ āhariṃ, ajja rūpiyapātiṃ, imaṃ te ahaṃ rūpiyapātiṃ suvaṇṇapūraṃ dadāmīti.

Rājadhītā cintesi ‘‘ayaṃ kathāsallāpaṃ labhanto punappunaṃ āgamissati, na dāni tena saddhiṃ kathessāmī’’ti. Sā kiñci na {pb:P:4.0108} kathesi.

Sakko tassā akathitabhāvaṃ ñatvā tattheva antarahito hutvā punadivase tāyameva velāya lohapātiṃ kahāpaṇapūraṃ ādāya ‘‘bhadde, tvaṃ maṃ kāmaratiyā santappehi, imaṃ te kahāpaṇapūraṃ lohapātiṃ dassāmī’’ti āha. Taṃ disvā rājadhītā sattamaṃ gāthamāha –

::hangnum
43\.
::

::gatha1
‘‘Nāriṃ {pb:V:4.0097} naro nijjhapayaṃ dhanena, ukkaṃsatī yattha karoti chandaṃ;
::

::gathalast
Vipaccanīko tava devadhammo, paccakkhato thokatarena esī’’ti.
::

Tassattho – bho purisa, tvaṃ jaḷo. Naro hi nāma nāriṃ kilesaratikāraṇā dhanena nijjhāpento saññāpento yattha nāriyā chandaṃ karoti, taṃ ukkaṃsati vaṇṇetvā thometvā bahutarena dhanena palobheti, tuyhaṃ paneso devasabhāvo vipaccanīko, tvañhi mayā paccakkhato thokatarena esi, paṭhamadivase suvaṇṇapūraṃ suvaṇṇapātiṃ āharitvā, dutiyadivase suvaṇṇapūraṃ rūpiyapātiṃ, tatiyadivase kahāpaṇapūraṃ lohapātiṃ āharasīti.

Taṃ sutvā sakko ‘‘bhadde rājakumāri, ahaṃ chekavāṇijo na niratthakena atthaṃ nāsemi, sace tvaṃ āyunā vā vaṇṇena vā vaḍḍheyyāsi, ahaṃ te paṇṇākāraṃ vaḍḍhetvā āhareyyaṃ, tvaṃ pana parihāyaseva, tenāhampi dhanaṃ parihāpemī’’ti vatvā tisso gāthā abhāsi –

::hangnum
44\.
::

::gatha1
‘‘Āyu {pb:M:4.0110} ca vaṇṇo ca manussaloke, nihīyati manujānaṃ sugatte;
::

::gathalast
Teneva vaṇṇena dhanampi tuyhaṃ, nihīyati jiṇṇatarāsi ajja.
::

::hangnum
45\.
::

::gatha1
‘‘Evaṃ me pekkhamānassa, rājaputti yasassini;
::

::gathalast
Hāyateva tava vaṇṇo, ahorattānamaccaye.
::

::hangnum
46\.
::

::gatha1
‘‘Imināva tvaṃ vayasā, rājaputti sumedhase;
::

::gathalast
Brahmacariyaṃ careyyāsi, bhiyyo vaṇṇavatī siyā’’ti.
::

Tattha **nihīyatī**ti parissāvane āsittaudakaṃ viya parihāyati. Manussalokasmiñhi sattā jīvitena vaṇṇena cakkhupasādādīhi ca dine dine parihāyanteva. **Jiṇṇatarāsī**ti {pb:P:4.0109} mama paṭhamaṃ āgatadivase pavattañhi te āyu hiyyo divasaṃ na pāpuṇi, kuṭhāriyā chinnaṃ viya tattheva nirujjhi, hiyyo pavattampi ajjadivasaṃ na pāpuṇi, hiyyova kuṭhāriyā chinnaṃ viya nirujjhi, tasmā ajja jiṇṇatarāsi jātā. **Evaṃ me**ti tiṭṭhatu hiyyo ca parahiyyo ca, ajjeva pana mayhaṃ evaṃ pekkhamānasseva hāyateva tava vaṇṇo. **Ahorattānamaccaye**ti ito paṭṭhāya rattindivesu vītivattesu ahorattānaṃ accayena apaṇṇattikabhāvameva gamissasīti dasseti. **Imināvā**ti tasmā bhadde, sace tvaṃ iminā vayeneva imasmiṃ suvaṇṇavaṇṇe sarīre rajāya {pb:V:4.0098} avilutteyeva seṭṭhacariyaṃ careyyāsi, pabbajitvā samaṇadhammaṃ kareyyāsi. **Bhiyyo vaṇṇavatī siyā**ti atirekataravaṇṇā bhaveyyāsīti.

Tato rājadhītā itaraṃ gāthamāha –

::hangnum
47\.
::

::gatha1
‘‘Devā na jīranti yathā manussā, gattesu tesaṃ valiyo na honti;
::

::gathalast
Pucchāmi taṃ yakkha mahānubhāva, kathaṃ nu devāna sarīradeho’’ti.
::

Tattha {pb:M:4.0111} **sarīradeho**ti sarīrasaṅkhāto deho, devānaṃ sarīraṃ kathaṃ na jīrati, idaṃ ahaṃ taṃ pucchāmīti vadati.

Athassā kathento sakko itaraṃ gāthamāha –

::hangnum
48\.
::

::gatha1
‘‘Devā na jīranti yathā manussā, gattesu tesaṃ valiyo na honti;
::

::gathalast
Suve suve bhiyyatarova tesaṃ, dibbo ca vaṇṇo vipulā ca bhogā’’ti.
::

Tattha **yathā manussā**ti yathā manussā jīrantā rūpena vaṇṇena bhogena cakkhupasādādīhi ca jīranti, na evaṃ devā. Tesañhi gattesu valiyopi na santi, maṭṭhakañcanapaṭṭamiva sarīraṃ hoti. **Suve suve**ti divase divase. **Bhiyyatarovā**ti atirekatarova tesaṃ dibbo ca vaṇṇo vipulā ca bhogā honti, manussesu hi rūpaparihāni cirajātabhāvassa sakkhi, devesu atirekarūpasampatti ca atirekaparivārasampatti ca. Evaṃ aparihānadhammo nāmesa devaloko{pb:P:4.0110}. Tasmā tvaṃ jaraṃ appatvāva nikkhamitvā pabbaja, evaṃ parihāniyasabhāvā manussalokā cavitvā aparihāniyasabhāvaṃ evarūpaṃ devalokaṃ gamissasīti.

Sā devalokassa vaṇṇaṃ sutvā tassa gamanamaggaṃ pucchantī itaraṃ gāthamāha –

::hangnum
49\.
::

::gatha1
‘‘Kiṃsūdha bhītā janatā anekā, maggo ca nekāyatanaṃ pavutto;
::

::gathalast
Pucchāmi taṃ yakkha mahānubhāva, katthaṭṭhito paralokaṃ na bhāye’’ti.
::

Tattha **kiṃsūdha bhītā**ti devarāja, ayaṃ khattiyādibhedā anekā janatā kiṃbhītā kassa bhayena {pb:V:4.0099} parihāniyasabhāvā manussalokā devalokaṃ na gacchatīti pucchati. **Maggo**ti devalokagāmimaggo. Idha pana ‘‘ki’’nti āharitvā ‘‘ko’’ti pucchā kātabbā. Ayañhettha attho ‘‘anekatitthāyatanavasena paṇḍitehi pavutto devalokamaggo ko kataro’’ti vutto. **Katthaṭṭhito**ti paralokaṃ gacchanto katarasmiṃ magge ṭhito na bhāyatīti.

Athassā {pb:M:4.0112} kathento sakko itaraṃ gāthamāha –

::hangnum
50\.
::

::gatha1
‘‘Vācaṃ manañca paṇidhāya sammā, kāyena pāpāni akubbamāno;
::

::gatha2
Bahunnapānaṃ gharamāvasanto, saddho mudū saṃvibhāgī vadaññū;
::

::gathalast
Saṅgāhako sakhilo saṇhavāco, etthaṭṭhito paralokaṃ na bhāye’’ti.
::

Tassattho – bhadde, udaye vācaṃ manañca sammā ṭhapetvā kāyena pāpāni akaronto ime dasa kusalakammapathe samādāya vattanto bahuannapāne pahūtadeyyadhamme ghare vasanto ‘‘dānassa vipāko atthī’’ti saddhāya samannāgato muducitto dānasaṃvibhāgatāya **saṃvibhāgī** pabbajitā bhikkhāya caramānā vadanti nāma, tesaṃ paccayadānena tassa vādassa jānanato **vadaññū** catūhi saṅgahavatthūhi saṅgahatāya **saṅgāhako** piyavāditāya **sakhilo** maṭṭhavacanatāya **saṇhavāco ettha** ettake guṇarāsimhi ṭhito paralokaṃ gacchanto na bhāyatīti.

Tato {pb:P:4.0111} rājadhītā taṃ tassa vacanaṃ sutvā thutiṃ karontī itaraṃ gāthamāha –

::hangnum
51\.
::

::gatha1
‘‘Anusāsasi maṃ yakkha, yathā mātā yathā pitā;
::

::gathalast
Uḷāravaṇṇa pucchāmi, ko nu tvamasi subrahā’’ti.
::

Tassattho – yathā mātāpitaro puttake anusāsanti, tathā maṃ anusāsasi. Uḷāravaṇṇa sobhaggappattarūpadāraka ko nu asi tvaṃ evaṃ accuggatasarīroti.

Tato bodhisatto itaraṃ gāthamāha –

::hangnum
52\.
::

::gatha1
‘‘Udayohamasmi kalyāṇi, saṅgarattā idhāgato;
::

::gathalast
Āmanta kho taṃ gacchāmi, muttosmi tava saṅgarā’’ti.
::

Tassattho {pb:V:4.0100}{pb:M:4.0113} – kalyāṇadassane ahaṃ purimabhave tava sāmiko udayo nāma tāvatiṃsabhavane sakko hutvā nibbatto, idhāgacchanto na kilesavasenāgato, taṃ vīmaṃsitvā pana saṅgaraṃ mocessāmīti saṅgarattā pubbe saṅgarassa katattā āgatosmi, idāni taṃ āmantetvā gacchāmi, muttosmi tava saṅgarāti.

Rājadhītā assasitvā ‘‘sāmi, tvaṃ udayabhaddarājā’’ti assudhārā pavattayamānā ‘‘ahaṃ tumhehi vinā vasituṃ na sakkomi, yathā tumhākaṃ santike vasāmi, tathā maṃ anusāsathā’’ti vatvā itaraṃ gāthaṃ abhāsi –

::hangnum
53\.
::

::gatha1
‘‘Sace kho tvaṃ udayosi, saṅgarattā idhāgato;
::

::gathalast
Anusāsa maṃ rājaputta, yathāssa puna saṅgamo’’ti.
::

Atha naṃ anusāsanto mahāsatto catasso gāthā abhāsi –

::hangnum
54\.
::

::gatha1
‘‘Atipatati vayo khaṇo tatheva, ṭhānaṃ natthi dhuvaṃ cavanti sattā;
::

::gathalast
Parijīyati addhuvaṃ sarīraṃ, udaye mā pamāda carassu dhammaṃ.
::

::hangnum
55\.
::

::gatha1
‘‘Kasiṇā pathavī dhanassa pūrā, ekasseva siyā anaññadheyyā;
::

::gathalast
Taṃ cāpi jahati avītarāgo, udaye mā pamāda carassu dhammaṃ.
::

::hangnum
56\.
::

::gatha1
‘‘Mātā {pb:P:4.0112} ca pitā ca bhātaro ca, bhariyā yāpi dhanena hoti kītā;
::

::gathalast
Te cāpi jahanti aññamaññaṃ, udaye mā pamāda carassu dhammaṃ.
::

::hangnum
57\.
::

::gatha1
‘‘Kāyo {pb:M:4.0114} parabhojananti ñatvā, saṃsāre sugatiñca duggatiñca;
::

::gathalast
Ittaravāsoti jāniyāna, udaye mā pamāda carassu dhamma’’nti.
::

Tattha **atipatatī**ti ativiya patati, sīghaṃ atikkamati. **Vayo**ti paṭhamavayāditividhopi vayo. **Khaṇo tathevā**ti uppādaṭṭhitibhaṅgakkhaṇopi tatheva atipatati. Ubhayenapi bhinno imesaṃ sattānaṃ āyusaṅkhāro nāma sīghasotā nadī viya anivattanto sīghaṃ atikkamatīti dasseti. **Ṭhānaṃ natthī**ti ‘‘uppannā saṅkhārā abhijjitvā tiṭṭhantū’’ti patthanāyapi {pb:V:4.0101} tesaṃ ṭhānaṃ nāma natthi, dhuvaṃ ekaṃseneva buddhaṃ bhagavantaṃ ādiṃ katvā sabbepi sattā cavanti, ‘‘dhuvaṃ maraṇaṃ, addhuvaṃ jīvita’’nti evaṃ maraṇassatiṃ bhāvehīti dīpeti. **Parijīyatī**ti idaṃ suvaṇṇavaṇṇampi sarīraṃ jīrateva, evaṃ jānāhi. **Mā pamāda**nti tasmā tvaṃ udayabhadde mā pamādaṃ āpajji, appamattā hutvā dasakusalakammapathadhammaṃ carāhīti.

**Kasiṇā**ti sakalā. **Ekassevā**ti yadi ekasseva rañño, tasmiṃ ekasmiṃyeva anaññādhīnā assa. **Taṃ cāpi jahati avītarāgo**ti taṇhāvasiko puggalo ettakenapi yasena atitto maraṇakāle avītarāgova taṃ vijahati. Evaṃ taṇhāya apūraṇīyabhāvaṃ jānāhīti dīpeti. **Te cāpī**ti mātā puttaṃ, putto mātaraṃ, pitā puttaṃ, putto pitaraṃ, bhātā bhaginiṃ, bhaginī bhātaraṃ, bhariyā sāmikaṃ, sāmiko bhariyanti ete aññamaññaṃ jahanti, nānā honti. Evaṃ sattānaṃ nānābhāvavinābhāvaṃ jānāhīti dīpeti.

**Parabhojana**nti vividhānaṃ kākādīnaṃ parasattānaṃ bhojanaṃ. **Ittaravāso**ti yā esā imasmiṃ saṃsāre manussabhūtā suggati ca tiracchānabhūtā duggati ca, etaṃ ubhayampi ‘‘ittaravāso’’ti jānitvā mā pamādaṃ, carassu dhammaṃ. Imesaṃ sattānaṃ nānāṭhānato āgantvā ekasmiṃ ṭhāne samāgamo paritto, ime sattā appakasmiṃyeva kāle ekato vasanti, tasmā appamattā hohīti.

Evaṃ {pb:M:4.0115} mahāsatto tassā ovādamadāsi. Sāpi tassa dhammakathāya pasīditvā thutiṃ karontī osānagāthamāha –

::hangnum
58\.
::

::gatha1
‘‘Sādhu {pb:P:4.0113} bhāsatiyaṃ yakkho, appaṃ maccāna jīvitaṃ;
::

::gatha2
Kasirañca parittañca, tañca dukkhena saṃyutaṃ;
::

::gathalast
Sāhaṃ ekā pabbajissāmi, hitvā kāsiṃ surundhana’’nti.
::

Tattha **sādhū**ti ‘‘appaṃ maccāna jīvita’’nti bhāsamāno ayaṃ devarājā sādhu bhāsati. Kiṃkāraṇā? Idañhi kasirañca dukkhaṃ assādarahitaṃ, parittañca na bahukaṃ ittarakālaṃ. Sace hi kasirampi samānaṃ dīghakālaṃ pavatteyya, parittakampi samānaṃ sukhaṃ bhaveyya, idaṃ pana kasirañceva parittañca sakalena vaṭṭadukkhena saṃyutaṃ sannihitaṃ. **Sāha**nti sā ahaṃ. **Surundhana**nti surundhananagarañca kāsiraṭṭhañca chaḍḍetvā ekikāva pabbajissāmīti āha.

Bodhisatto {pb:V:4.0102} tassā ovādaṃ datvā sakaṭṭhānameva gato. Sāpi punadivase amacce rajjaṃ paṭicchāpetvā antonagareyeva ramaṇīye uyyāne isipabbajjaṃ pabbajitvā dhammaṃ caritvā āyupariyosāne tāvatiṃsabhavane bodhisattassa pādaparicārikā hutvā nibbatti.

Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. Tadā rājadhītā rāhulamātā ahosi, sakko pana ahameva ahosinti.

::centre
Udayajātakavaṇṇanā catutthā.
::



[459] 5. Pānīyajātakavaṇṇanā

**Mitto mittassā**ti idaṃ satthā jetavane viharanto kilesaniggahaṃ ārabbha kathesi. Ekasmiñhi samaye sāvatthivāsino pañcasatā gihisahāyakā tathāgatassa dhammadesanaṃ sutvā pabbajitvā upasampannā antokoṭisanthāre vasantā aḍḍharattasamaye kāmavitakkaṃ vitakkesuṃ. Sabbaṃ {pb:M:4.0116} heṭṭhā vuttanayeneva veditabbaṃ. Bhagavato āṇattiyā panāyasmatā ānandena bhikkhusaṅghe sannipātite satthā paññattāsane nisīditvā anodissakaṃ katvā ‘‘kāmavitakkaṃ vitakkayitthā’’ti avatvā sabbasaṅgāhikavaseneva ‘‘bhikkhave, kileso khuddako nāma natthi, bhikkhunā nāma uppannuppannā kilesā niggahetabbā, porāṇakapaṇḍitā anuppannepi buddhe kilese niggahetvā paccekabodhiñāṇaṃ pattā’’ti vatvā atītaṃ āhari.

Atīte {pb:P:4.0114} bārāṇasiyaṃ brahmadatte rajjaṃ kārente kāsiraṭṭhe ekasmiṃ gāmake dve sahāyakā pānīyatumbāni ādāya khettaṃ gantvā ekamantaṃ ṭhapetvā khettaṃ koṭṭetvā pipāsitakāle āgantvā pānīyaṃ pivanti. Tesu eko pānīyatthāya āgantvā attano pānīyaṃ rakkhanto itarassa tumbato pivitvā sāyaṃ araññā nikkhamitvā nhāyitvā ṭhito ‘‘atthi nu kho me kāyadvārādīhi ajja kiñci pāpaṃ kata’’nti upadhārento thenetvā pānīyassa pivitabhāvaṃ disvā saṃvegappatto hutvā ‘‘ayaṃ taṇhā vaḍḍhamānā maṃ apāyesu khipissati, imaṃ kilesaṃ niggaṇhissāmī’’ti pānīyassa thenetvā pivitabhāvaṃ ārammaṇaṃ katvā vipassanaṃ vaḍḍhetvā paccekabodhiñāṇaṃ nibbattetvā paṭiladdhaguṇaṃ āvajjento aṭṭhāsi. Atha naṃ itaro nhāyitvā uṭṭhito ‘‘ehi, samma, gharaṃ gacchāmā’’ti āha. ‘‘Gaccha tvaṃ, mama gharena kiccaṃ natthi, paccekabuddhā {pb:V:4.0103} nāma maya’’nti. ‘‘Paccekabuddhā nāma tumhādisā na hontī’’ti. ‘‘Atha kīdisā paccekabuddhā hontī’’ti? ‘‘Dvaṅgulakesā kāsāyavatthavasanā uttarahimavante nandamūlakapabbhāre vasantī’’ti. So sīsaṃ parāmasi, taṃ khaṇaññevassa gihiliṅgaṃ antaradhāyi, surattadupaṭṭaṃ nivatthameva, vijjulatāsadisaṃ kāyabandhanaṃ baddhameva, alattakapāṭalavaṇṇaṃ uttarāsaṅgacīvaraṃ ekaṃsaṃ katameva, meghavaṇṇaṃ paṃsukūlacīvaraṃ dakkhiṇaaṃsakūṭe ṭhapitameva, bhamaravaṇṇo mattikāpatto vāmaaṃsakūṭe laggitova ahosi. So ākāse ṭhatvā dhammaṃ desetvā uppatitvā nandamūlakapabbhāreyeva otari.

Aparopi kāsigāmeyeva kuṭumbiko āpaṇe nisinno ekaṃ purisaṃ attano bhariyaṃ ādāya gacchantaṃ disvā taṃ uttamarūpadharaṃ itthiṃ indriyāni bhinditvā oloketvā puna cintesi ‘‘ayaṃ lobho vaḍḍhamāno maṃ {pb:M:4.0117} apāyesu khipissatī’’ti saṃviggamānaso vipassanaṃ vaḍḍhetvā paccekabodhiñāṇaṃ nibbattetvā ākāse ṭhito dhammaṃ desetvā nandamūlakapabbhārameva {pb:P:4.0115} gato.

Aparepi kāsigāmavāsinoyeva dve pitāputtā ekato maggaṃ paṭipajjiṃsu. Aṭavīmukhe pana corā uṭṭhitā honti. Te pitāputte labhitvā puttaṃ gahetvā ‘‘dhanaṃ āharitvā tava puttaṃ gaṇhā’’ti pitaraṃ vissajjenti, dve bhātaro labhitvā kaniṭṭhaṃ gahetvā jeṭṭhaṃ vissajjenti, ācariyantevāsike labhitvā ācariyaṃ gahetvā antevāsikaṃ vissajjenti, antevāsiko sippalobhena dhanaṃ āharitvā ācariyaṃ gaṇhitvā gacchati. Atha te pitāputtāpi tattha corānaṃ uṭṭhitabhāvaṃ ñatvā ‘‘tvaṃ maṃ ‘pitā’ti mā vada, ahampi taṃ ‘putto’ti na vakkhāmī’’ti katikaṃ katvā corehi gahitakāle ‘‘tumhe aññamaññaṃ kiṃ hothā’’ti puṭṭhā ‘‘na kiñci homā’’ti sampajānamusāvādaṃ kariṃsu. Tesu aṭavito nikkhamitvā sāyaṃ nhāyitvā ṭhitesu putto attano sīlaṃ sodhento taṃ musāvādaṃ disvā ‘‘idaṃ pāpaṃ vaḍḍhamānaṃ maṃ apāyesu khipissati, imaṃ kilesaṃ niggaṇhissāmī’’ti vipassanaṃ vaḍḍhetvā paccekabodhiñāṇaṃ nibbattetvā ākāse ṭhito pitu dhammaṃ desetvā nandamūlakapabbhārameva gato.

Aparopi kāsigāmeyeva pana eko gāmabhojako māghātaṃ kārāpesi. Atha naṃ balikammakāle mahājano sannipatitvā āha ‘‘sāmi, mayaṃ migasūkarādayo māretvā yakkhānaṃ balikammaṃ karissāma, balikammakālo eso’’ti. Tumhākaṃ pubbe karaṇaniyāmeneva karothāti manussā bahuṃ pāṇātipātamakaṃsu. So bahuṃ macchamaṃsaṃ disvā ‘‘ime manussā ettake pāṇe mārentā mamevekassa vacanena mārayiṃsū’’ti kukkuccaṃ katvā vātapānaṃ nissāya ṭhitakova vipassanaṃ {pb:V:4.0104} vaḍḍhetvā paccekabodhiñāṇaṃ nibbattetvā ākāse ṭhito mahājanassa dhammaṃ desetvā nandamūlakapabbhārameva gato.

Aparopi kāsiraṭṭheyeva gāmabhojako majjavikkayaṃ vāretvā ‘‘sāmi, pubbe imasmiṃ kāle surāchaṇo nāma hoti, kiṃ karomā’’ti mahājanena vutto ‘‘tumhākaṃ porāṇakaniyāmeneva karothā’’ti {pb:P:4.0116}{pb:M:4.0118} āha. Manussā chaṇaṃ katvā suraṃ pivitvā kalahaṃ karontā hatthapāde bhañjitvā sīsaṃ bhinditvā kaṇṇe chinditvā bahudaṇḍena bajjhiṃsu. Gāmabhojako te disvā cintesi ‘‘mayi ananujānante ime imaṃ dukkhaṃ na vindeyyu’’nti. So ettakena kukkuccaṃ katvā vātapānaṃ nissāya ṭhitakova vipassanaṃ vaḍḍhetvā paccekabodhiñāṇaṃ nibbattetvā ‘‘appamattā hothā’’ti ākāse ṭhatvā dhammaṃ desetvā nandamūlakapabbhārameva gato.

Aparabhāge te pañca paccekabuddhā bhikkhācāratthāya bārāṇasidvāre otaritvā sunivatthā supārutā pāsādikehi abhikkamādīhi piṇḍāya carantā rājadvāraṃ sampāpuṇiṃsu. Rājā te disvā pasannacitto rājanivesanaṃ pavesetvā pāde dhovitvā gandhatelena makkhetvā paṇītena khādanīyena bhojanīyena parivisitvā ekamantaṃ nisīditvā ‘‘bhante, tumhākaṃ paṭhamavaye pabbajjā sobhati, imasmiṃ vaye pabbajantā kathaṃ kāmesu ādīnavaṃ passittha, kiṃ vo ārammaṇaṃ ahosī’’ti pucchi. Te tassa kathentā –

::hangnum
59\.
::

::gatha1
‘‘Mitto mittassa pānīyaṃ, adinnaṃ paribhuñjisaṃ;
::

::gatha2
Tena pacchā vijigucchiṃ, taṃ pāpaṃ pakataṃ mayā;
::

::gathalast
Mā puna akaraṃ pāpaṃ, tasmā pabbajito ahaṃ.
::

::hangnum
60\.
::

::gatha1
‘‘Paradārañca disvāna, chando me udapajjatha;
::

::gatha2
Tena pacchā vijigucchiṃ, taṃ pāpaṃ pakataṃ mayā;
::

::gathalast
Mā puna akaraṃ pāpaṃ, tasmā pabbajito ahaṃ.
::

::hangnum
61\.
::

::gatha1
‘‘Pitaraṃ me mahārāja, corā agaṇhu kānane;
::

::gathalast
Tesāhaṃ pucchito jānaṃ, aññathā naṃ viyākariṃ.
::

::hangnum
62\.
::

::gatha1
‘‘Tena {pb:V:4.0105} pacchā vijigucchiṃ, taṃ pāpaṃ pakataṃ mayā;
::

::gathalast
Mā puna akaraṃ pāpaṃ, tasmā pabbajito ahaṃ.
::

::hangnum
63\.
::

::gatha1
‘‘Pāṇātipātamakaruṃ, somayāge upaṭṭhite;
::

::gathalast
Tesāhaṃ samanuññāsiṃ.
::

::hangnum
64\.
::

::gatha1
‘‘Tena {pb:M:4.0119} pacchā vijigucchiṃ, taṃ pāpaṃ pakataṃ mayā;
::

::gathalast
Mā puna akaraṃ pāpaṃ, tasmā pabbajito ahaṃ.
::

::hangnum
65\.
::

::gatha1
‘‘Surāmerayamādhukā, ye janā paṭhamāsu no;
::

::gatha2
Bahūnaṃ te anatthāya, majjapānamakappayuṃ;
::

::gathalast
Tesāhaṃ {pb:P:4.0117} samanuññāsiṃ.
::

::hangnum
66\.
::

::gatha1
‘‘Tena pacchā vijigucchiṃ, taṃ pāpaṃ pakataṃ mayā;
::

::gathalast
Mā puna akaraṃ pāpaṃ, tasmā pabbajito aha’’nti. –
::

::unindented
Imā paṭipāṭiyā pañca gāthā abhāsiṃsu. Rājāpi ekamekassa byākaraṇaṃ sutvā ‘‘bhante, ayaṃ pabbajjā tumhākaṃ yevānucchavikā’’ti thutimakāsi.
::

Tattha **mitto mittassā**ti mahārāja, ahaṃ ekassa mitto hutvā tassa mittassa santakaṃ pānīyaṃ iminā niyāmeneva paribhuñjiṃ. **Tasmā**ti yasmā puthujjanā nāma pāpakammaṃ karonti, tasmā ahaṃ **mā puna akaraṃ pāpaṃ,** taṃ pāpaṃ ārammaṇaṃ katvā pabbajitomhi. **Chando**ti mahārāja, imināva niyāmena mama paradāraṃ disvā kāme chando uppajji. **Agaṇhū**ti agaṇhiṃsu. **Jāna**nti tesaṃ corānaṃ ‘‘ayaṃ kiṃ te hotī’’ti pucchito jānantoyeva ‘‘na kiñci hotī’’ti aññathā byākāsiṃ. **Somayāge**ti navacande uṭṭhite somayāgaṃ nāma yakkhabaliṃ kariṃsu, tasmiṃ upaṭṭhite. **Samanuññāsi**nti samanuñño āsiṃ. **Surāmerayamādhukā**ti piṭṭhasurādisurañca pupphāsavādimerayañca pakkamadhu viya madhuraṃ maññamānā. **Ye janā paṭhamāsu no**ti ye no gāme janā paṭhamaṃ evarūpā āsuṃ ahesuṃ. **Bahūnaṃ te**ti te ekadivasaṃ ekasmiṃ chaṇe patte bahūnaṃ anatthāya majjapānaṃ akappayiṃsu.

Rājā {pb:V:4.0106} tesaṃ dhammaṃ sutvā pasannacitto cīvarasāṭake ca bhesajjāni ca datvā paccekabuddhe uyyojesi. Tepi tassa anumodanaṃ katvā tattheva agamaṃsu. Tato paṭṭhāya rājā vatthukāmesu viratto anapekkho hutvā {pb:M:4.0120} nānaggarasabhojanaṃ bhuñjitvā itthiyo anālapitvā anoloketvā virattacitto uṭṭhāya sirigabbhaṃ pavisitvā nisinno setabhittiyaṃ kasiṇaparikammaṃ katvā jhānaṃ nibbattesi. So jhānappatto kāme garahanto –

::hangnum
67\.
::

::gatha1
‘‘Dhiratthu subahū kāme, duggandhe bahukaṇṭake;
::

::gathalast
Ye ahaṃ paṭisevanto, nālabhiṃ tādisaṃ sukha’’nti. – gāthamāha;
::

Tattha **bahukaṇṭake**ti bahū paccāmitte. **Ye aha**nti yo ahaṃ, ayameva vā pāṭho. **Tādisa**nti etādisaṃ kilesarahitaṃ jhānasukhaṃ.

Athassa {pb:P:4.0118} aggamahesī ‘‘ayaṃ rājā paccekabuddhānaṃ dhammakathaṃ sutvā ukkaṇṭhitarūpo ahosi, amhehi saddhiṃ akathetvāva sirigabbhaṃ paviṭṭho, pariggaṇhissāmi tāva na’’nti cintetvā sirigabbhadvāre ṭhitā rañño kāmesu garahantassa udānaṃ sutvā ‘‘mahārāja, tvaṃ kāme garahasi, kāmasukhasadisaṃ nāma sukhaṃ natthī’’ti kāme vaṇṇentī itaraṃ gāthamāha –

::hangnum
68\.
::

::gatha1
‘‘Mahassādā sukhā kāmā, natthi kāmā paraṃ sukhaṃ;
::

::gathalast
Ye kāme paṭisevanti, saggaṃ te upapajjare’’ti.
::

Tattha **mahassādā**ti mahārāja, ete kāmā nāma mahāassādā, ito uttariṃ aññaṃ sukhaṃ natthi. Kāmasevino hi apāye anupagamma sagge nibbattantīti attho.

Taṃ sutvā bodhisatto tassā ‘‘nassa vasali, kiṃ kathesi, kāmesu sukhaṃ nāma kuto atthi, vipariṇāmadukkhā ete’’ti garahanto sesagāthā abhāsi –

::hangnum
69\.
::

::gatha1
‘‘Appassādā dukhā kāmā, natthi kāmā paraṃ dukhaṃ;
::

::gathalast
Ye kāme paṭisevanti, nirayaṃ te upapajjare.
::

::hangnum
70\.
::

::gatha1
‘‘Asī {pb:V:4.0107} yathā sunisito, nettiṃsova supāyiko;
::

::gathalast
Sattīva urasi khittā, kāmā dukkhatarā tato.
::

::hangnum
71\.
::

::gatha1
‘‘Aṅgārānaṃva {pb:M:4.0121} jalitaṃ, kāsuṃ sādhikaporisaṃ;
::

::gathalast
Phālaṃva divasaṃtattaṃ, kāmā dukkhatarā tato.
::

::hangnum
72\.
::

::gatha1
‘‘Visaṃ yathā halāhalaṃ, telaṃ pakkuthitaṃ yathā;
::

::gathalast
Tambalohavilīnaṃva, kāmā dukkhatarā tato’’ti.
::

Tattha **nettiṃso**ti nikkaruṇo, idampi ekassa khaggassa nāmaṃ. **Dukkhatarā**ti evaṃ jalitaṅgārakāsuṃ vā divasaṃ tattaṃ phālaṃ vā paṭicca yaṃ dukkhaṃ uppajjati, tatopi kāmāyeva dukkhatarāti attho. Anantaragāthāya yathā etāni visādīni dukkhāvahanato dukkhāni, evaṃ kāmāpi dukkhā, taṃ pana kāmadukkhaṃ itarehi dukkhehi dukkhataranti attho.

Evaṃ {pb:P:4.0119} mahāsatto deviyā dhammaṃ desetvā amacce sannipātetvā ‘‘bhonto amaccā, tumhe rajjaṃ paṭipajjatha, ahaṃ pabbajissāmī’’ti vatvā mahājanassa rodantassa paridevantassa uṭṭhāya ākāse ṭhatvā ovādaṃ datvā anilapatheneva uttarahimavantaṃ gantvā ramaṇīye padese assamaṃ māpetvā isipabbajjaṃ pabbajitvā āyupariyosāne brahmalokaparāyaṇo ahosi.

Satthā imaṃ dhammadesanaṃ āharitvā ‘‘bhikkhave, kileso khuddako nāma natthi, appamattakopi paṇḍitehi niggahitabboyevā’’ti vatvā saccāni pakāsetvā jātakaṃ samodhānesi, saccapariyosāne pañcasatā bhikkhū arahatte patiṭṭhahiṃsu. Tadā paccekabuddhā parinibbāyiṃsu, devī rāhulamātā ahosi, rājā pana ahameva ahosinti.

::centre
Pānīyajātakavaṇṇanā pañcamā.
::



[460] 6. Yudhañcayajātakavaṇṇanā

**Mittāmaccaparibyūḷha**nti {pb:V:4.0108} idaṃ satthā jetavane viharanto mahābhinikkhamanaṃ ārabbha kathesi. Ekadivasañhi dhammasabhāyaṃ sannipatitā bhikkhū ‘‘āvuso, sace dasabalo agāraṃ ajjhāvasissa, sakalacakkavāḷagabbhe cakkavattirājā abhavissa sattaratanasamannāgato caturiddhīhi samiddho parosahassaputtaparivāro{pb:M:4.0122}, so evarūpaṃ sirivibhavaṃ pahāya kāmesu dosaṃ disvā aḍḍharattasamaye channasahāyova kaṇṭakamāruyha nikkhamitvā anomanadītīre pabbajitvā chabbassāni dukkarakārikaṃ katvā sammāsambodhiṃ patto’’ti satthu guṇakathaṃ kathayiṃsu. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, tathāgato idāneva mahābhinikkhamanaṃ nikkhanto, pubbepi dvādasayojanike bārāṇasinagare rajjaṃ pahāya nikkhantoyevā’’ti vatvā atītaṃ āhari.

Atīte rammanagare sabbadatto nāma rājā ahosi. Ayañhi bārāṇasī **udayajātake** (jā. 1.11.37 ādayo) **surundhananagaraṃ** nāma jātā, **cūḷasutasomajātake** (jā. 2.17.195 ādayo) **sudassanaṃ** nāma, **soṇanandajātake** (jā. 2.20.92 ādayo) **brahmavaḍḍhanaṃ** nāma, **khaṇḍahālajātake** (jā. 2.22.982 ādayo) **pupphavatī** {pb:P:4.0120} nāma, **saṅkhabrāhmaṇajātake** (jā. 1.10.39 ādayo) **moḷinī** nāma, imasmiṃ pana yudhañcayajātake **rammanagaraṃ** nāma ahosi. Evamassā kadāci nāmaṃ parivattati. Tattha sabbadattarañño puttasahassaṃ ahosi. Yudhañcayassa nāma jeṭṭhaputtassa uparajjaṃ adāsi. So divase divase mahādānaṃ pavattesi. Evaṃ gacchante kāle bodhisatto ekadivasaṃ pātova rathavaramāruyha mahantena sirivibhavena uyyānakīḷaṃ gacchanto rukkhaggatiṇaggasākhaggamakkaṭakasuttajālādīsu muttājālākārena laggitaussavabindūni disvā ‘‘samma sārathi, kiṃ nāmeta’’nti pucchitvā ‘‘ete deva, himasamaye patanakaussavabindūni nāmā’’ti sutvā divasabhāgaṃ uyyāne kīḷitvā sāyanhakāle paccāgacchanto te adisvāva ‘‘samma sārathi, kahaṃ nu kho ete ussavabindū, na te idāni passāmī’’ti pucchi. ‘‘Deva, te sūriye uggacchante sabbeva bhijjitvā pathaviyaṃ patantī’’ti sutvā saṃvegappatto hutvā ‘‘imesaṃ sattānaṃ jīvitasaṅkhārāpi tiṇagge ussavabindusadisāva, mayā byādhijarāmaraṇehi apīḷiteyeva mātāpitaro āpucchitvā pabbajituṃ vaṭṭatī’’ti ussavabindumeva ārammaṇaṃ katvā āditte viya tayo bhave passanto attano gehaṃ agantvā alaṅkatapaṭiyattāya vinicchayasālāya nisinnassa pitu santikaṃyeva gantvā pitaraṃ vanditvā ekamantaṃ ṭhito pabbajjaṃ yācanto paṭhamaṃ gāthamāha –

::hangnum
73\.
::

::gatha1
‘‘Mittāmaccaparibyūḷhaṃ{pb:V:4.0109}{pb:M:4.0123}, ahaṃ vande rathesabhaṃ;
::

::gathalast
Pabbajissāmahaṃ rāja, taṃ devo anumaññatū’’ti.
::

Tattha **paribyūḷha**nti parivāritaṃ. **Taṃ devo**ti taṃ mama pabbajjaṃ devo anujānātūti attho.

Atha naṃ rājā nivārento dutiyaṃ gāthamāha –

::hangnum
74\.
::

::gatha1
‘‘Sace te ūnaṃ kāmehi, ahaṃ paripūrayāmi te;
::

::gathalast
Yo taṃ hiṃ sati vāremi, mā pabbaja yudhañcayā’’ti.
::

Taṃ {pb:P:4.0121} sutvā kumāro tatiyaṃ gāthamāha –

::hangnum
75\.
::

::gatha1
‘‘Na matthi ūnaṃ kāmehi, hiṃsitā me na vijjati;
::

::gathalast
Dīpañca kātumicchāmi, yaṃ jarā nābhikīratī’’ti.
::

Tattha **dīpañcā**ti tāta neva mayhaṃ kāmehi ūnaṃ atthi, na maṃ hiṃsanto koci vijjati, ahaṃ pana paralokagamanāya attano patiṭṭhaṃ kātumicchāmi. Kīdisaṃ? **Yaṃ jarā nābhikīrati** na viddhaṃseti, tamahaṃ kātumicchāmi, amatamahānibbānaṃ gavesissāmi, na me kāmehi attho, anujānātha maṃ, mahārājāti vadati.

Iti punappunaṃ kumāro pabbajjaṃ yāci, rājā ‘‘mā pabbajā’’ti vāreti. Tamatthamāvikaronto satthā upaḍḍhaṃ gāthamāha –

::hangnum
76\.
::

::gatha1
‘‘Putto vā pitaraṃ yāce, pitā vā puttamorasa’’nti.
::

Tattha **vā**-kāro sampiṇḍanattho. Idaṃ vuttaṃ hoti – ‘‘evaṃ, bhikkhave, putto ca pitaraṃ yācati, pitā ca orasaṃ puttaṃ yācatī’’ti.

Sesaṃ upaḍḍhagāthaṃ rājā āha –

::gathalast
‘‘Negamo {pb:V:4.0110} taṃ yāce tāta, mā pabbaja yudhañcayā’’ti.
::

Tassattho – ayaṃ te tāta nigamavāsimahājano yācati, nagarajanopi mā tvaṃ pabbajāti.

Kumāro punapi pañcamaṃ gāthamāha –

::hangnum
77\.
::

::gatha1
‘‘Mā {pb:M:4.0124} maṃ deva nivārehi, pabbajantaṃ rathesabha;
::

::gathalast
Māhaṃ kāmehi sammatto, jarāya vasamanvagū’’ti.
::

Tattha **vasamanvagū**ti mā ahaṃ kāmehi sammatto pamatto jarāya vasagāmī nāma homi, vaṭṭadukkhaṃ pana khepetvā yathā ca sabbaññutaññāṇappaṭivijjhanako homi,. Tathā maṃ olokehīti adhippāyo.

Evaṃ vutte rājā appaṭibhāṇo ahosi. Mātā panassa ‘‘putto te, devi, pitaraṃ pabbajjaṃ anujānāpetī’’ti sutvā ‘‘kiṃ tumhe kathethā’’ti nirassāsena mukhena suvaṇṇasivikāya nisīditvā sīghaṃ vinicchayaṭṭhānaṃ gantvā yācamānā chaṭṭhaṃ gāthamāha –

::hangnum
78\.
::

::gatha1
‘‘Ahaṃ taṃ tāta yācāmi, ahaṃ putta nivāraye;
::

::gathalast
Ciraṃ taṃ daṭṭhumicchāmi, mā pabbaja yudhañcayā’’ti.
::

Taṃ {pb:P:4.0122} sutvā kumāro sattamaṃ gāthamāha –

::hangnum
79\.
::

::gatha1
‘‘Ussāvova tiṇaggamhi, sūriyuggamanaṃ pati;
::

::gathalast
Evamāyu manussānaṃ, mā maṃ amma nivārayā’’ti.
::

Tassattho – amma, yathā tiṇagge ussavabindu sūriyassa uggamanaṃ patiṭṭhātuṃ na sakkoti, pathaviyaṃ patati, evaṃ imesaṃ sattānaṃ jīvitaṃ parittaṃ tāvakālikaṃ aciraṭṭhitikaṃ, evarūpe lokasannivāse kathaṃ tvaṃ ciraṃ maṃ passasi, mā maṃ nivārehīti.

Evaṃ {pb:V:4.0111} vuttepi sā punappunaṃ yāciyeva. Tato mahāsatto pitaraṃ āmantetvā aṭṭhamaṃ gāthamāha –

::hangnum
80\.
::

::gatha1
‘‘Taramāno imaṃ yānaṃ, āropetu rathesabha;
::

::gathalast
Mā me mātā tarantassa, antarāyakarā ahū’’ti.
::

Tassattho – tāta rathesabha, imaṃ mama mātaraṃ taramāno puriso suvaṇṇasivikāyānaṃ āropetu, mā me jātijarābyādhimaraṇakantāraṃ tarantassa atikkamantassa mātā antarāyakarā ahūti.

Rājā {pb:M:4.0125} puttassa vacanaṃ sutvā ‘‘gaccha, bhadde, tava sivikāya nisīditvā rativaḍḍhanapāsādaṃ abhiruhā’’ti āha. Sā tassa vacanaṃ sutvā ṭhātuṃ asakkontī nārīgaṇaparivutā gantvā pāsādaṃ abhiruhitvā ‘‘kā nu kho puttassa pavattī’’ti vinicchayaṭṭhānaṃ olokentī aṭṭhāsi. Bodhisatto mātu gatakāle puna pitaraṃ yāci. Rājā paṭibāhituṃ asakkonto ‘‘tena hi tāta, tava manaṃ matthakaṃ pāpehi, pabbajāhī’’ti anujāni. Rañño anuññātakāle bodhisattassa kaniṭṭho yudhiṭṭhilakumāro nāma pitaraṃ vanditvā ‘‘tāta, mayhaṃ pabbajjaṃ anujānāthā’’ti anujānāpesi. Ubhopi bhātaro pitaraṃ vanditvā kāme pahāya mahājanaparivutā vinicchayato nikkhamiṃsu. Devīpi mahāsattaṃ oloketvā ‘‘mama putte pabbajite rammanagaraṃ tucchaṃ bhavissatī’’ti paridevamānā gāthādvayamāha –

::hangnum
81\.
::

::gatha1
‘‘Abhidhāvatha bhaddante, suññaṃ hessati rammakaṃ;
::

::gathalast
Yudhañcayo anuññāto, sabbadattena rājinā.
::

::hangnum
82\.
::

::gatha1
‘‘Yohu {pb:P:4.0123} seṭṭho sahassassa, yuvā kañcanasannibho;
::

::gathalast
Soyaṃ kumāro pabbajito, kāsāyavasano balī’’ti.
::

Tattha **abhidhāvathā**ti parivāretvā ṭhitā nāriyo sabbā vegena dhāvathāti āṇāpeti. **Bhaddante**ti evaṃ gantvā ‘‘bhaddaṃ tava hotū’’ti vadatha. **Rammaka**nti rammanagaraṃ sandhāyāha. **Yohu seṭṭho**ti yo rañño putto sahassassa seṭṭho ahosi, so pabbajitoti pabbajjāya gacchantaṃ sandhāyevamāha.

Bodhisattopi {pb:V:4.0112} na tāva pabbajati. So hi mātāpitaro vanditvā kaniṭṭhaṃ yudhiṭṭhilakumāraṃ gahetvā nagarā nikkhamma mahājanaṃ nivattetvā ubhopi bhātaro himavantaṃ pavisitvā manorame ṭhāne assamapadaṃ karitvā isipabbajjaṃ pabbajitvā jhānābhiññaṃ nibbattetvā vanamūlaphalādīhi yāvajīvaṃ yāpetvā brahmalokaparāyaṇā ahesuṃ. Tamatthaṃ osāne abhisambuddhagāthāya dīpeti –

::hangnum
83\.
::

::gatha1
‘‘Ubho kumārā pabbajitā, yudhañcayo yudhiṭṭhilo;
::

::gathalast
Pahāya mātāpitaro, saṅgaṃ chetvāna maccuno’’ti.
::

Tattha {pb:M:4.0126} **maccuno**ti mārassa. Idaṃ vuttaṃ hoti – bhikkhave, yudhañcayo ca yudhiṭṭhilo ca te ubhopi kumārā mātāpitaro pahāya mārassa santakaṃ rāgadosamohasaṅgaṃ chinditvā pabbajitāti.

Satthā imaṃ dhammadesanaṃ āharitvā saccāni pakāsetvā ‘‘na bhikkhave, idāneva, pubbepi tathāgato rajjaṃ chaḍḍetvā pabbajitoyevā’’ti vatvā jātakaṃ samodhānesi – ‘‘tadā mātāpitaro mahārājakulāni ahesuṃ, yudhiṭṭhilakumāro ānando, yudhañcayo pana ahameva ahosi’’nti.

::centre
Yudhañcayajātakavaṇṇanā chaṭṭhā.
::



[461] 7. Dasarathajātakavaṇṇanā

**Etha lakkhaṇa sītā cā**ti idaṃ satthā jetavane viharanto ekaṃ matapitikaṃ kuṭumbikaṃ ārabbha kathesi. So hi pitari kālakate sokābhibhūto sabbakiccāni pahāya sokānuvattakova ahosi. Satthā paccūsasamaye lokaṃ olokento tassa sotāpattiphalūpanissayaṃ disvā punadivase sāvatthiyaṃ piṇḍāya caritvā katabhattakicco bhikkhū uyyojetvā ekaṃ pacchāsamaṇaṃ {pb:P:4.0124} gahetvā tassa gehaṃ gantvā vanditvā nisinnaṃ madhuravacanena ālapanto ‘‘kiṃ socasi upāsakā’’ti vatvā ‘‘āma, bhante, pitusoko maṃ bādhatī’’ti vutte ‘‘upāsaka, porāṇakapaṇḍitā aṭṭhavidhe lokadhamme tathato jānantā pitari kālakate appamattakampi sokaṃ na kariṃsū’’ti vatvā tena yācito atītaṃ āhari.

Atīte bārāṇasiyaṃ dasarathamahārājā nāma agatigamanaṃ pahāya dhammena rajjaṃ kāresi. Tassa {pb:V:4.0113} soḷasannaṃ itthisahassānaṃ jeṭṭhikā aggamahesī dve putte ekañca dhītaraṃ vijāyi. Jeṭṭhaputto rāmapaṇḍito nāma ahosi, dutiyo lakkhaṇakumāro nāma, dhītā sītā devī nāma. Aparabhāge mahesī kālamakāsi. Rājā tassā kālakatāya cirataraṃ sokavasaṃ gantvā amaccehi saññāpito tassā kattabbaparihāraṃ {pb:M:4.0127} katvā aññaṃ aggamahesiṭṭhāne ṭhapesi. Sā rañño piyā ahosi manāpā. Sāpi aparabhāge gabbhaṃ gaṇhitvā laddhagabbhaparihārā puttaṃ vijāyi, ‘‘bharatakumāro’’tissa nāmaṃ akaṃsu. Rājā puttasinehena ‘‘bhadde, varaṃ te dammi, gaṇhāhī’’ti āha. Sā gahitakaṃ katvā ṭhapetvā kumārassa sattaṭṭhavassakāle rājānaṃ upasaṅkamitvā ‘‘deva, tumhehi mayhaṃ puttassa varo dinno, idānissa varaṃ dethā’’ti āha. Gaṇha, bhaddeti. ‘‘Deva, puttassa me rajjaṃ dethā’’ti vutte rājā accharaṃ paharitvā ‘‘nassa, vasali, mayhaṃ dve puttā aggikkhandhā viya jalanti, te mārāpetvā tava puttassa rajjaṃ yācasī’’ti tajjesi. Sā bhītā sirigabbhaṃ pavisitvā aññesupi divasesu rājānaṃ punappunaṃ rajjameva yāci.

Rājā tassā taṃ varaṃ adatvāva cintesi ‘‘mātugāmo nāma akataññū mittadubbhī, ayaṃ me kūṭapaṇṇaṃ vā kūṭalañjaṃ vā katvā putte ghātāpeyyā’’ti. So putte pakkosāpetvā tamatthaṃ ārocetvā ‘‘tātā, tumhākaṃ idha vasantānaṃ antarāyopi bhaveyya, tumhe sāmantarajjaṃ vā araññaṃ vā gantvā mama maraṇakāle āgantvā kulasantakaṃ rajjaṃ gaṇheyyāthā’’ti vatvā puna nemittake brāhmaṇe pakkosāpetvā attano āyuparicchedaṃ pucchitvā ‘‘aññāni dvādasa vassāni {pb:P:4.0125} pavattissatī’’ti sutvā ‘‘tātā, ito dvādasavassaccayena āgantvā chattaṃ ussāpeyyāthā’’ti āha. Te ‘‘sādhū’’ti vatvā pitaraṃ vanditvā rodantā pāsādā otariṃsu. Sītā devī ‘‘ahampi bhātikehi saddhiṃ gamissāmī’’ti pitaraṃ vanditvā rodantī nikkhami. Tayopi janā mahāparivārā nikkhamitvā mahājanaṃ nivattetvā anupubbena himavantaṃ pavisitvā sampannodake sulabhaphalāphale padese assamaṃ māpetvā phalāphalena yāpentā vasiṃsu.

Lakkhaṇapaṇḍito ca sītā ca rāmapaṇḍitaṃ yācitvā ‘‘tumhe amhākaṃ pituṭṭhāne ṭhitā, tasmā assameyeva hotha, mayaṃ phalāphalaṃ āharitvā tumhe posessāmā’’ti paṭiññaṃ gaṇhiṃsu. Tato paṭṭhāya rāmapaṇḍito tattheva hoti. Itare dve phalāphalaṃ āharitvā taṃ paṭijaggiṃsu. Evaṃ tesaṃ phalāphalena yāpetvā vasantānaṃ dasarathamahārājā puttasokena navame saṃvacchare kālamakāsi. Tassa sarīrakiccaṃ kāretvā {pb:M:4.0128} devī ‘‘attano puttassa bharatakumārassa chattaṃ ussāpethā’’ti āha. Amaccā pana ‘‘chattassāmikā araññe vasantī’’ti na adaṃsu. Bharatakumāro {pb:V:4.0114} ‘‘mama bhātaraṃ rāmapaṇḍitaṃ araññato ānetvā chattaṃ ussāpessāmī’’ti pañcarājakakudhabhaṇḍāni gahetvā caturaṅginiyā senāya tassa vasanaṭṭhānaṃ patvā avidūre khandhāvāraṃ katvā tattha nivāsetvā katipayehi amaccehi saddhiṃ lakkhaṇapaṇḍitassa ca sītāya ca araññaṃ gatakāle assamapadaṃ pavisitvā assamapadadvāre ṭhapitakañcanarūpakaṃ viya rāmapaṇḍitaṃ nirāsaṅkaṃ sukhanisinnaṃ upasaṅkamitvā vanditvā ekamantaṃ ṭhito rañño pavattiṃ ārocetvā saddhiṃ amaccehi pādesu patitvā rodati. Rāmapaṇḍito pana neva soci, na paridevi, indriyavikāramattampissa nāhosi. Bharatassa pana roditvā nisinnakāle sāyanhasamaye itare dve phalāphalaṃ ādāya āgamiṃsu. Rāmapaṇḍito cintesi ‘‘ime daharā mayhaṃ viya pariggaṇhanapaññā etesaṃ natthi, sahasā {pb:P:4.0126} ‘pitā vo mato’ti vutte sokaṃ sandhāretuṃ asakkontānaṃ hadayampi tesaṃ phaleyya, upāyena te udakaṃ otāretvā etaṃ pavattiṃ ārocessāmī’’ti. Atha nesaṃ purato ekaṃ udakaṭṭhānaṃ dassetvā ‘‘tumhe aticirena āgatā, idaṃ vo daṇḍakammaṃ hotu, imaṃ udakaṃ otaritvā tiṭṭhathā’’ti upaḍḍhagāthaṃ tāva āha –

::hangnum
84\.
::

::gatha1
‘‘Etha lakkhaṇa sītā ca, ubho otarathodaka’’nti.
::

::gathalast
Tassattho – etha lakkhaṇa sītā ca āgacchatha, ubhopi otaratha udakanti;
::

Te ekavacaneneva otaritvā aṭṭhaṃsu. Atha nesaṃ pitu pavattiṃ ārocento sesaṃ upaḍḍhagāthamāha –

::gatha1
‘‘Evāyaṃ bharato āha, rājā dasaratho mato’’ti.
::

Te pitu matasāsanaṃ sutvāva visaññā ahesuṃ. Punapi nesaṃ kathesi, punapi te visaññā ahesunti evaṃ yāvatatiyaṃ visaññitaṃ patte te amaccā ukkhipitvā udakā nīharitvā thale nisīdāpetvā laddhassāsesu tesu {pb:M:4.0129} sabbe aññamaññaṃ roditvā paridevitvā nisīdiṃsu. Tadā bharatakumāro cintesi – ‘‘mayhaṃ bhātā lakkhaṇakumāro ca bhaginī ca sītā devī pitu matasāsanaṃ sutvāva sokaṃ sandhāretuṃ na sakkonti, rāmapaṇḍito pana neva socati, na paridevati, kiṃ nu kho tassa asocanakāraṇaṃ, pucchissāmi na’’nti. So taṃ pucchanto dutiyaṃ gāthamāha –

::hangnum
85\.
::

::gatha1
‘‘Kena {pb:V:4.0115} rāmappabhāvena, socitabbaṃ na socasi;
::

::gathalast
Pitaraṃ kālakataṃ sutvā, na taṃ pasahate dukha’’nti.
::

Tattha **pabhāvenā**ti ānubhāvena. **Na taṃ pasahate dukha**nti evarūpaṃ dukkhaṃ kena kāraṇena taṃ na pīḷeti, kiṃ te asocanakāraṇaṃ, kathehi tāva nanti.

Athassa rāmapaṇḍito attano asocanakāraṇaṃ kathento –

::hangnum
86\.
::

::gatha1
‘‘Yaṃ na sakkā nipāletuṃ, posena lapataṃ bahuṃ;
::

::gathalast
Sa kissa viññū medhāvī, attānamupatāpaye.
::

::hangnum
87\.
::

::gatha1
‘‘Daharā {pb:P:4.0127} ca hi vuddhā ca, ye bālā ye ca paṇḍitā;
::

::gathalast
Aḍḍhā ceva daliddā ca, sabbe maccuparāyaṇā.
::

::hangnum
88\.
::

::gatha1
‘‘Phalānamiva pakkānaṃ, niccaṃ patanato bhayaṃ;
::

::gathalast
Evaṃ jātāna maccānaṃ, niccaṃ maraṇato bhayaṃ.
::

::hangnum
89\.
::

::gatha1
‘‘Sāyameke na dissanti, pāto diṭṭhā bahujjanā;
::

::gathalast
Pāto eke na dissanti, sāyaṃ diṭṭhā bahujjanā.
::

::hangnum
90\.
::

::gatha1
‘‘Paridevayamāno ce, kiñcidatthaṃ udabbahe;
::

::gathalast
Sammūḷho hiṃsamattānaṃ, kayirā taṃ vicakkhaṇo.
::

::hangnum
91\.
::

::gatha1
‘‘Kiso vivaṇṇo bhavati, hiṃsamattānamattano;
::

::gathalast
Na tena petā pālenti, niratthā paridevanā.
::

::hangnum
92\.
::

::gatha1
‘‘Yathā saraṇamādittaṃ, vārinā parinibbaye;
::

::gatha2
Evampi dhīro sutavā, medhāvī paṇḍito naro;
::

::gathalast
Khippamuppatitaṃ sokaṃ, vāto tūlaṃva dhaṃsaye.
::

::hangnum
93\.
::

::gatha1
‘‘Macco {pb:V:4.0116}{pb:M:4.0130} ekova acceti, ekova jāyate kule;
::

::gathalast
Saṃyogaparamātveva, sambhogā sabbapāṇinaṃ.
::

::hangnum
94\.
::

::gatha1
‘‘Tasmā hi dhīrassa bahussutassa, sampassato lokamimaṃ parañca;
::

::gathalast
Aññāya dhammaṃ hadayaṃ manañca, sokā mahantāpi na tāpayanti.
::

::hangnum
95\.
::

::gatha1
‘‘Sohaṃ dassañca bhokkhañca, bharissāmi ca ñātake;
::

::gathalast
Sesañca pālayissāmi, kiccametaṃ vijānato’’ti. –
::

::unindented
Imāhi dasahi gāthāhi aniccataṃ pakāseti.
::

Tattha **nipāletu**nti rakkhituṃ. **Lapata**nti lapantānaṃ. Idaṃ vuttaṃ hoti – ‘‘tāta bharata, yaṃ sattānaṃ jīvitaṃ bahumpi vilapantānaṃ purisānaṃ ekenāpi mā ucchijjīti na sakkā rakkhituṃ, so dāni mādiso aṭṭha lokadhamme tathato jānanto viññū medhāvī paṇḍito maraṇapariyosānajīvitesu sattesu kissa attānamupatāpaye, kiṃkāraṇā anupakārena sokadukkhena attānaṃ santāpeyyā’’ti.

**Daharā cā**ti gāthā ‘‘maccu nāmesa tāta bharata, neva {pb:P:4.0128} suvaṇṇarūpakasadisānaṃ daharānaṃ khattiyakumārakādīnaṃ, na vuddhippattānaṃ mahāyodhānaṃ, na bālānaṃ puthujjanasattānaṃ, na buddhādīnaṃ paṇḍitānaṃ, na cakkavattiādīnaṃ issarānaṃ, na niddhanānaṃ daliddādīnaṃ lajjati, sabbepime sattā maccuparāyaṇā maraṇamukhe saṃbhaggavibhaggā bhavantiyevā’’ti dassanatthaṃ vuttā.

**Niccaṃ patanato**ti idaṃ vuttaṃ hoti – yathā hi tāta bharata, pakkānaṃ phalānaṃ pakkakālato paṭṭhāya ‘‘idāni vaṇṭā chijjitvā patissanti, idāni patissantī’’ti patanato bhayaṃ niccaṃ dhuvaṃ ekaṃsikameva bhavati, evaṃ āsaṅkanīyato evaṃ jātānaṃ maccānampi ekaṃsikaṃyeva maraṇato bhayaṃ, natthi so khaṇo vā layo vā yattha tesaṃ maraṇaṃ na āsaṅkitabbaṃ bhaveyyāti.

**Sāya**nti {pb:M:4.0131} vikāle. Iminā rattibhāge ca diṭṭhānaṃ divasabhāge adassanaṃ, divasabhāge ca diṭṭhānaṃ rattibhāge adassanaṃ dīpeti. **Kiñcidattha**nti ‘‘pitā me, putto me’’tiādīhi paridevamānova poso sammūḷho attānaṃ hiṃsanto kilamento appamattakampi atthaṃ āhareyya. **Kayirā** {pb:V:4.0117} **taṃ vicakkhaṇo**ti atha paṇḍito puriso evaṃ paridevaṃ kareyya, yasmā pana paridevanto mataṃ vā ānetuṃ aññaṃ vā tassa vaḍḍhiṃ kātuṃ na sakkoti, tasmā niratthakattā paridevitassa paṇḍitā na paridevanti.

**Attānamattano**ti attano attabhāvaṃ sokaparidevadukkhena hiṃsanto. **Na tenā**ti tena paridevena paralokaṃ gatā sattā na pālenti na yāpenti. **Niratthā**ti tasmā tesaṃ matasattānaṃ ayaṃ paridevanā niratthakā. **Saraṇa**nti nivāsagehaṃ. Idaṃ vuttaṃ hoti – yathā paṇḍito puriso attano vasanāgāre āditte muhuttampi vosānaṃ anāpajjitvā ghaṭasatena ghaṭasahassena vārinā nibbāpayateva, evaṃ dhīro uppatitaṃ sokaṃ khippameva nibbāpaye. Tūlaṃ viya ca vāto yathā saṇṭhātuṃ na sakkoti, evaṃ dhaṃsaye viddhaṃseyyāti attho.

**Macco ekova accetī**ti ettha tāta bharata, ime sattā kammassakā nāma, tathā hi ito paralokaṃ gacchanto satto ekova acceti atikkamati, khattiyādikule jāyamānopi ekova gantvā jāyati. Tattha tattha pana ñātimittasaṃyogena ‘‘ayaṃ me pitā, ayaṃ me mātā, ayaṃ me mitto’’ti saṃyogaparamātveva sambhogā sabbapāṇīnaṃ, paramatthena pana tīsupi bhavesu kammassakāvete sattāti attho.

**Tasmā**ti yasmā etesaṃ sattānaṃ ñātimittasaṃyogaṃ ñātimittaparibhogamattaṃ ṭhapetvā ito paraṃ aññaṃ natthi, tasmā. **Sampassato**ti imañca parañca lokaṃ nānābhāvavinābhāvameva sammā passato. **Aññāya dhamma**nti aṭṭhavidhalokadhammaṃ jānitvā. **Hadayaṃ manañcā**ti {pb:P:4.0129} idaṃ ubhayampi cittasseva nāmaṃ. Idaṃ vuttaṃ hoti –

::gatha1
‘‘Lābho {pb:M:4.0132} alābho yaso ayaso ca, nindā pasaṃsā ca sukhañca dukkhaṃ;
::

::gathalast
Ete aniccā manujesu dhammā, mā soca kiṃ socasi poṭṭhapādā’’ti. (jā. 1.4.114) –
::

::unindented
Imesaṃ aṭṭhannaṃ lokadhammānaṃ yena kenaci cittaṃ pariyādīyati, tassa ca aniccataṃ ñatvā ṭhitassa dhīrassa pituputtamaraṇādivatthukā mahantāpi sokā hadayaṃ na tāpayantīti. Etaṃ vā aṭṭhavidhaṃ lokadhammaṃ ñatvā ṭhitassa hadayavatthuñca manañca mahantāpi sokā na tāpayantīti evampettha attho daṭṭhabbo.
::

**Sohaṃ** {pb:V:4.0118} **dassañca bhokkhañcā**ti gāthāya – tāta bharata, andhabālānaṃ sattānaṃ viya mama rodanaparidevanaṃ nāma na anucchavikaṃ, ahaṃ pana pitu accayena tassa ṭhāne ṭhatvā kapaṇādīnaṃ dānārahānaṃ dānaṃ, ṭhānantarārahānaṃ ṭhānantaraṃ, yasārahānaṃ yasaṃ dassāmi, pitarā me paribhuttanayena issariyaṃ paribhuñjissāmi, ñātake ca posessāmi, avasesañca antoparijanādikaṃ janaṃ pālessāmi, dhammikasamaṇabrāhmaṇānaṃ dhammikaṃ rakkhāvaraṇaguttiṃ karissāmīti evañhi jānato paṇḍitapurisassa anurūpaṃ kiccanti attho.

Parisā imaṃ rāmapaṇḍitassa aniccatāpakāsanaṃ dhammadesanaṃ sutvā nissokā ahesuṃ. Tato bharatakumāro rāmapaṇḍitaṃ vanditvā ‘‘bārāṇasirajjaṃ sampaṭicchathā’’ti āha. Tāta lakkhaṇañca, sītādeviñca gahetvā gantvā rajjaṃ anusāsathāti. Tumhe pana, devāti. Tāta, mama pitā ‘‘dvādasavassaccayena āgantvā rajjaṃ kāreyyāsī’’ti maṃ avoca, ahaṃ idāneva gacchanto tassa vacanakaro nāma na homi, aññānipi tīṇi vassāni atikkamitvā āgamissāmīti. ‘‘Ettakaṃ kālaṃ ko rajjaṃ kāressatī’’ti? ‘‘Tumhe kārethā’’ti. ‘‘Na mayaṃ kāressāmā’’ti. ‘‘Tena hi yāva mamāgamanā imā pādukā kāressantī’’ti attano tiṇapādukā omuñcitvā adāsi. Te tayopi janā pādukā gahetvā rāmapaṇḍitaṃ vanditvā mahājanaparivutā bārāṇasiṃ agamaṃsu. Tīṇi saṃvaccharāni pādukā rajjaṃ kāresuṃ. Amaccā tiṇapādukā rājapallaṅke ṭhapetvā {pb:M:4.0133} aḍḍaṃ vinicchinanti. Sace dubbinicchito hoti, pādukā aññamaññaṃ {pb:P:4.0130} paṭihaññanti. Tāya saññāya puna vinicchinanti. Sammā vinicchitakāle pādukā nissaddā sannisīdanti. Rāmapaṇḍito tiṇṇaṃ saṃvaccharānaṃ accayena araññā nikkhamitvā bārāṇasinagaraṃ patvā uyyānaṃ pāvisi. Tassa āgamanabhāvaṃ ñatvā kumārā amaccagaṇaparivutā uyyānaṃ gantvā sītaṃ aggamahesiṃ katvā ubhinnampi abhisekaṃ akaṃsu. Evaṃ abhisekappatto mahāsatto alaṅkatarathe ṭhatvā mahantena parivārena nagaraṃ pavisitvā padakkhiṇaṃ katvā candakapāsādavarassa mahātalaṃ abhiruhi. Tato paṭṭhāya soḷasa vassasahassāni dhammena rajjaṃ kāretvā āyupariyosāne saggapuraṃ pūresi.

::hangnum
96\.
::

::gatha1
‘‘Dasa vassasahassāni, saṭṭhi vassasatāni ca;
::

::gathalast
Kambugīvo mahābāhu, rāmo rajjamakārayī’’ti. –
::

::unindented
Ayaṃ abhisambuddhagāthā tamatthaṃ dīpeti.
::

Tattha {pb:V:4.0119} **kambugīvo**ti suvaṇṇāḷiṅgasadisagīvo. Suvaṇṇañhi kambūti vuccati.

Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne kuṭumbiko sotāpattiphale patiṭṭhahi. Tadā dasarathamahārājā suddhodanamahārājā ahosi, mātā mahāmāyādevī, sītā rāhulamātā, bharato ānando, lakkhaṇo sāriputto, parisā buddhaparisā, rāmapaṇḍito pana ahameva ahosinti.

::centre
Dasarathajātakavaṇṇanā sattamā.
::



[462] 8. Saṃvarajātakavaṇṇanā

**Jānanto no mahārājā**ti idaṃ satthā jetavane viharanto ekaṃ ossaṭṭhavīriyaṃ bhikkhuṃ ārabbha kathesi. So kira sāvatthivāsī kulaputto satthu dhammadesanaṃ sutvā pabbajitvā laddhūpasampado ācariyupajjhāyavattaṃ pūrento ubhayāni pātimokkhāni paguṇāni katvā paripuṇṇapañcavasso {pb:M:4.0134} kammaṭṭhānaṃ gahetvā ‘‘araññe vasissāmī’’ti ācariyupajjhāye āpucchitvā kosalaraṭṭhe ekaṃ paccantagāmaṃ gantvā tattha iriyāpathe pasannamanussehi {pb:P:4.0131} paṇṇasālaṃ katvā upaṭṭhiyamāno vassaṃ upagantvā yuñjanto ghaṭento vāyamanto accāraddhena vīriyena temāsaṃ kammaṭṭhānaṃ bhāvetvā obhāsamattampi uppādetuṃ asakkonto cintesi ‘‘addhā ahaṃ satthārā desitesu catūsu puggalesu padaparamo, kiṃ me araññavāsena, jetavanaṃ gantvā tathāgatassa rūpasiriṃ passanto madhuradhammadesanaṃ suṇanto vītināmessāmī’’ti. So vīriyaṃ ossajitvā tato nikkhanto anupubbena jetavanaṃ gantvā ācariyupajjhāyehi ceva sandiṭṭhasambhattehi ca āgamanakāraṇaṃ puṭṭho tamatthaṃ kathetvā tehi ‘‘kasmā evamakāsī’’ti garahitvā satthu santikaṃ netvā ‘‘kiṃ, bhikkhave, anicchamānaṃ bhikkhuṃ ānayitthā’’ti vutte ‘‘ayaṃ, bhante, vīriyaṃ ossajitvā āgato’’ti ārocite satthā ‘‘saccaṃ kirā’’ti pucchitvā ‘‘saccaṃ, bhante’’ti vutte ‘‘kasmā bhikkhu vīriyaṃ ossaji, imasmiñhi sāsane nibbīriyassa kusītapuggalassa aggaphalaṃ arahattaṃ nāma natthi, āraddhavīriyā imaṃ dhammaṃ ārādhenti, tvaṃ kho pana pubbe vīriyavā ovādakkhamo, teneva kāraṇena bārāṇasirañño puttasatassa sabbakaniṭṭho hutvāpi paṇḍitānaṃ ovāde ṭhatvā setacchattaṃ pattosī’’ti vatvā atītaṃ āhari.

Atīte {pb:V:4.0120} bārāṇasiyaṃ brahmadatte rajjaṃ kārente saṃvarakumāro nāma puttasatassa sabbakaniṭṭho ahosi. Rājā ekekaṃ puttaṃ ‘‘sikkhitabbayuttakaṃ sikkhāpethā’’ti ekekassa amaccassa adāsi. Saṃvarakumārassa ācariyo amacco bodhisatto ahosi paṇḍito byatto rājaputtassa pituṭṭhāne ṭhito. Amaccā sikkhitasippe rājaputte rañño dassesuṃ. Rājā tesaṃ janapadaṃ datvā uyyojesi. Saṃvarakumāro sabbasippassa nipphattiṃ patvā bodhisattaṃ pucchi ‘‘tāta, sace maṃ pitā janapadaṃ peseti, kiṃ karomī’’ti? ‘‘Tāta, tvaṃ janapade dīyamāne taṃ aggahetvā ‘deva ahaṃ sabbakaniṭṭho, mayipi gate tumhākaṃ pādamūlaṃ tucchaṃ bhavissati, ahaṃ tumhākaṃ pādamūleyeva vasissāmī’ti vadeyyāsī’’ti. Athekadivasaṃ rājā saṃvarakumāraṃ vanditvā ekamantaṃ {pb:M:4.0135} nisinnaṃ pucchi ‘‘kiṃ tāta, sippaṃ te niṭṭhita’’nti? ‘‘Āma, devā’’ti. ‘‘Tuyhampi janapadaṃ demī’’ti. ‘‘Deva tumhākaṃ pādamūlaṃ {pb:P:4.0132} tucchaṃ bhavissati, pādamūleyeva vasissāmī’’ti. Rājā tussitvā ‘‘sādhū’’ti sampaṭicchi. So tato paṭṭhāya rañño pādamūleyeva hutvā punapi bodhisattaṃ pucchi ‘‘tāta aññaṃ kiṃ karomī’’ti? ‘‘Tāta rājānaṃ ekaṃ purāṇuyyānaṃ yācāhī’’ti. So ‘‘sādhū’’ti uyyānaṃ yācitvā tattha jātakehi pupphaphalehi nagare issarajanaṃ saṅgaṇhitvā puna ‘‘kiṃ karomī’’ti pucchi. ‘‘Tāta, rājānaṃ āpucchitvā antonagare bhattavetanaṃ tvameva dehī’’ti. So tathā katvā antonagare kassaci kiñci ahāpetvā bhattavetanaṃ datvā puna bodhisattaṃ pucchitvā rājānaṃ viññāpetvā antonivesane dāsaporisānampi hatthīnampi assānampi balakāyassapi vattaṃ aparihāpetvā adāsi, tirojanapadehi āgatānaṃ dūtādīnaṃ nivāsaṭṭhānādīni vāṇijānaṃ suṅkanti sabbakaraṇīyāni attanāva akāsi. Evaṃ so mahāsattassa ovāde ṭhatvā sabbaṃ antojanañca bahijanañca nāgare ca raṭṭhavāsino ca āgantuke ca āyavattane ca tena tena saṅgahavatthunā ābandhitvā saṅgaṇhi, sabbesaṃ piyo ahosi manāpo.

Aparabhāge rājānaṃ maraṇamañce nipannaṃ amaccā pucchiṃsu ‘‘deva, tumhākaṃ accayena setacchattaṃ kassa demā’’ti? ‘‘Tāta, mama puttā sabbepi setacchattassa sāminova. Yo pana tumhākaṃ manaṃ gaṇhāti, tasseva setacchatthaṃ dadeyyāthā’’ti. Te tasmiṃ kālakate tassa sarīraparihāraṃ katvā sattame divase sannipatitvā ‘‘raññā ‘yo tumhākaṃ manaṃ gaṇhāti, tassa setacchattaṃ ussāpeyyāthā’ti vuttaṃ, amhākañca ayaṃ saṃvarakumāro manaṃ gaṇhātī’’ti ñātakehi parivāritā tassa kañcanamālaṃ setacchattaṃ ussāpayiṃsu. Saṃvaramahārājā bodhisattassa ovāde ṭhatvā dhammena rajjaṃ kāresi. Itare ekūnasatakumārā ‘‘pitā kira no kālakato, saṃvarakumārassa kira setacchattaṃ {pb:P:4.0133} ussāpesuṃ, so sabbakaniṭṭho, tassa chattaṃ na pāpuṇāti, sabbajeṭṭhakassa {pb:V:4.0121} chattaṃ ussāpessāmā’’ti ekato āgantvā ‘‘chattaṃ vā no detu, yuddhaṃ vā’’ti saṃvaramahārājassa paṇṇaṃ pesetvā nagaraṃ uparundhiṃsu. Rājā bodhisattassa taṃ pavattiṃ ārocetvā ‘‘idāni kiṃ karomā’’ti pucchi. Mahārāja, tava bhātikehi {pb:M:4.0136} saddhiṃ yujjhanakiccaṃ natthi, tvaṃ pitu santakaṃ dhanaṃ satakoṭṭhāse kāretvā ekūnasataṃ bhātikānaṃ pesetvā ‘‘imaṃ tumhākaṃ koṭṭhāsaṃ pitu santakaṃ gaṇhatha, nāhaṃ tumhehi saddhiṃ yujjhāmī’’ti sāsanaṃ pahiṇāhīti. So tathā akāsi. Athassa sabbajeṭṭhabhātiko uposathakumāro nāma sese āmantetvā ‘‘tātā, rājānaṃ nāma abhibhavituṃ samatthā nāma natthi, ayañca no kaniṭṭhabhātiko paṭisattupi hutvā na tiṭṭhati, amhākaṃ pitu santakaṃ dhanaṃ pesetvā ‘nāhaṃ tumhehi saddhiṃ yujjhāmī’ti pesesi, na kho pana mayaṃ sabbepi ekakkhaṇe chattaṃ ussāpessāma, ekasseva chattaṃ ussāpessāma, ayameva rājā hotu, etha taṃ passitvā rājakuṭumbaṃ paṭicchādetvā amhākaṃ janapadameva gacchāmā’’ti āha. Atha te sabbepi kumārā nagaradvāraṃ vivarāpetvā paṭisattuno ahutvā nagaraṃ pavisiṃsu.

Rājāpi tesaṃ amaccehi paṇṇākāraṃ gāhāpetvā paṭimaggaṃ peseti. Kumārā nātimahantena parivārena pattikāva āgantvā rājanivesanaṃ abhiruhitvā saṃvaramahārājassa nipaccakāraṃ dassetvā nīcāsane nisīdiṃsu. Saṃvaramahārājā setacchattassa heṭṭhā sīhāsane nisīdi, mahanto yaso mahantaṃ sirisobhaggaṃ ahosi, olokitolokitaṭṭhānaṃ kampi. Uposathakumāro saṃvaramahārājassa sirivibhavaṃ oloketvā ‘‘amhākaṃ pitā attano accayena saṃvarakumārassa rājabhāvaṃ ñatvā maññe amhākaṃ janapade datvā imassa na adāsī’’ti cintetvā tena saddhiṃ sallapanto tisso gāthā abhāsi –

::hangnum
97\.
::

::gatha1
‘‘Jānanto {pb:P:4.0134} no mahārāja, tava sīlaṃ janādhipo;
::

::gathalast
Ime kumāre pūjento, na taṃ kenaci maññatha.
::

::hangnum
98\.
::

::gatha1
‘‘Tiṭṭhante no mahārāje, adu deve divaṅgate;
::

::gathalast
Ñātī taṃ samanuññiṃsu, sampassaṃ atthamattano.
::

::hangnum
99\.
::

::gatha1
‘‘Kena saṃvara vattena, sañjāte abhitiṭṭhasi;
::

::gathalast
Kena taṃ nātivattanti, ñātisaṅghā samāgatā’’ti.
::

Tattha {pb:V:4.0122}{pb:M:4.0137} **jānanto no**ti jānanto nu. **Janādhipo**ti amhākaṃ pitā narindo. **Ime**ti ime ekūnasate kumāre. Pāḷipotthakesu pana ‘‘aññe kumāre’’ti likhitaṃ. **Pūjento**ti tena tena janapadena mānento. **Na taṃ kenacī**ti khuddakenāpi kenaci janapadena taṃ pūjetabbaṃ na maññittha, ‘‘ayaṃ mama accayena rājā bhavissatī’’ti ñatvā maññe attano pādamūleyeva vāsesīti. **Tiṭṭhante no**ti tiṭṭhante nu, dharamāneyeva nūti pucchati, **adu deve**ti udāhu amhākaṃ pitari divaṅgate attano atthaṃ vuḍḍhiṃ passantā saddhiṃ rājakārakehi negamajānapadehi ñātayo taṃ ‘‘rājā hohī’’ti samanuññiṃsu. **Vattenā**ti sīlācārena. **Sañjāte abhitiṭṭhasī**ti samānajātike ekūnasatabhātaro abhibhavitvā tiṭṭhasi. **Nātivattantī**ti na abhibhavanti.

Taṃ sutvā saṃvaramahārājā attano guṇaṃ kathento cha gāthā abhāsi –

::hangnum
100\.
::

::gatha1
‘‘Na rājaputta usūyāmi, samaṇānaṃ mahesinaṃ;
::

::gathalast
Sakkaccaṃ te namassāmi, pāde vandāmi tādinaṃ.
::

::hangnum
101\.
::

::gatha1
‘‘Te maṃ dhammaguṇe yuttaṃ, sussūsamanusūyakaṃ;
::

::gathalast
Samaṇā manusāsanti, isī dhammaguṇe ratā.
::

::hangnum
102\.
::

::gatha1
‘‘Tesāhaṃ vacanaṃ sutvā, samaṇānaṃ mahesinaṃ;
::

::gathalast
Na kiñci atimaññāmi, dhamme me nirato mano.
::

::hangnum
103\.
::

::gatha1
‘‘Hatthārohā anīkaṭṭhā, rathikā pattikārakā;
::

::gathalast
Tesaṃ nappaṭibandhāmi, niviṭṭhaṃ bhattavetanaṃ.
::

::hangnum
104\.
::

::gatha1
‘‘Mahāmattā ca me atthi, mantino paricārakā;
::

::gathalast
Bārāṇasiṃ voharanti, bahumaṃsasurodanaṃ.
::

::hangnum
105\.
::

::gatha1
‘‘Athopi {pb:P:4.0135} vāṇijā phītā, nānāraṭṭhehi āgatā;
::

::gathalast
Tesu me vihitā rakkhā, evaṃ jānāhuposathā’’ti.
::

Tattha {pb:M:4.0138} **na rājaputtā**ti ahaṃ rājaputta, kañci sattaṃ ‘‘ayaṃ sampatti imassa mā {pb:V:4.0123} hotū’’ti na usūyāmi. **Tādina**nti tādilakkhaṇayuttānaṃ samitapāpatāya samaṇānaṃ mahantānaṃ sīlakkhandhādīnaṃ guṇānaṃ esitatāya mahesīnaṃ dhammikasamaṇabrāhmaṇānaṃ pañcapatiṭṭhitena pāde vandāmi, dānaṃ dadanto dhammikañca nesaṃ rakkhāvaraṇaguttiṃ paccupaṭṭhapento sakkaccaṃ te namassāmi, manena sampiyāyanto ca pūjemīti attho. **Te ma**nti te samaṇā maṃ ‘‘ayaṃ dhammakoṭṭhāse yuttapayutto sussūsaṃ anusūyako’’ti tathato ñatvā maṃ dhammaguṇe yuttaṃ sussūsaṃ anusūyakaṃ anusāsanti, ‘‘idaṃ kara, idaṃ mā karī’’ti ovadantīti attho. **Tesāha**nti tesaṃ ahaṃ. **Hatthārohā**ti hatthiṃ āruyha yujjhanakā yodhā. **Anīkaṭṭhā**ti hatthānīkādīsu ṭhitā. **Rathikā**ti rathayodhā. **Pattikārakā**ti pattinova. **Niviṭṭha**nti yaṃ tehi sajjitaṃ bhattañca vetanañca, ahaṃ taṃ nappaṭibandhāmi, aparihāpetvā dadāmīti attho.

**Mahāmattā**ti bhātika, mayhaṃ mahāpaññā mantesu kusalā mahāamaccā ceva avasesamantino ca paricārakā atthi. Iminā imaṃ dasseti ‘‘tumhe mantasampanne paṇḍite ācariye na labhittha, amhākaṃ pana ācariyā paṇḍitā upāyakusalā, te no setacchattena yojesu’’nti. **Bārāṇasi**nti bhātika, mama chattaṃ ussāpitakālato paṭṭhāya ‘‘amhākaṃ rājā dhammiko anvaddhamāsaṃ devo vassati, tena sassāni sampajjanti, bārāṇasiyaṃ bahuṃ khāditabbayuttakaṃ macchamaṃsaṃ pāyitabbayuttakaṃ surodakañca jāta’’nti evaṃ raṭṭhavāsino bahumaṃsasurodakaṃ katvā bārāṇasiṃ voharanti. **Phītā**ti hatthiratanaassaratanamuttaratanādīni āharitvā nirupaddavā vohāraṃ karontā phītā samiddhā. **Evaṃ jānāhī**ti bhātika uposatha ahaṃ imehi ettakehi kāraṇehi sabbakaniṭṭhopi hutvā mama bhātike abhibhavitvā setacchattaṃ patto, evaṃ jānāhīti.

Athassa guṇaṃ sutvā uposathakumāro dve gāthā abhāsi –

::hangnum
106\.
::

::gatha1
‘‘Dhammena kira ñātīnaṃ, rajjaṃ kārehi saṃvara;
::

::gathalast
Medhāvī paṇḍito cāsi, athopi ñātinaṃ hito.
::

::hangnum
107\.
::

::gatha1
‘‘Taṃ {pb:M:4.0139} taṃ ñātiparibyūḷhaṃ, nānāratanamocitaṃ;
::

::gathalast
Amittā nappasahanti, indaṃva asurādhipo’’ti.
::

Tattha {pb:P:4.0136} **dhammena kira ñātīna**nti tāta saṃvara mahārāja, dhammena kira tvaṃ ekūnasatānaṃ ñātīnaṃ {pb:V:4.0124} attano jeṭṭhabhātikānaṃ ānubhāvaṃ abhibhavasi, ito paṭṭhāya tvameva rajjaṃ kārehi, tvameva medhāvī ceva paṇḍito ca ñātīnañca hitoti attho. **Taṃ ta**nti evaṃ vividhaguṇasampannaṃ taṃ. **Ñātiparibyūḷha**nti amhehi ekūnasatehi ñātakehi parivāritaṃ. **Nānāratanamocita**nti nānāratanehi ocitaṃ sañcitaṃ bahuratanasañcayaṃ. **Asurādhipo**ti yathā tāvatiṃsehi parivāritaṃ indaṃ asurarājā nappasahati, evaṃ amhehi ārakkhaṃ karontehi parivāritaṃ taṃ tiyojanasatike kāsiraṭṭhe dvādasayojanikāya bārāṇasiyā rajjaṃ kārentaṃ amittā nappasahantīti dīpeti.

Saṃvaramahārājā sabbesampi bhātikānaṃ mahantaṃ yasaṃ adāsi. Te tassa santike māsaḍḍhamāsaṃ vasitvā ‘‘mahārāja janapadesu coresu uṭṭhahantesu mayaṃ jānissāma, tvaṃ rajjasukhaṃ anubhavā’’ti vatvā attano attano janapadaṃ gatā. Rājāpi bodhisattassa ovāde ṭhatvā āyupariyosāne devanagaraṃ pūrento agamāsi.

Satthā imaṃ dhammadesanaṃ āharitvā ‘‘bhikkhu evaṃ tvaṃ pubbe ovādakkhamo, idāni kasmā vīriyaṃ na akāsī’’ti vatvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi.

Tadā saṃvaramahārājā ayaṃ bhikkhu ahosi, uposathakumāro sāriputto, sesabhātikā therānutherā, parisā buddhaparisā, ovādadāyako amacco pana ahameva ahosinti.

::centre
Saṃvarajātakavaṇṇanā aṭṭhamā.
::



[463] 9. Suppārakajātakavaṇṇanā

**Ummujjanti nimujjantī**ti idaṃ satthā jetavane viharanto paññāpāramiṃ ārabbha kathesi. Ekadivasañhi sāyanhasamaye tathāgatassa dhammaṃ desetuṃ nikkhamanaṃ āgamayamānā bhikkhū dhammasabhāyaṃ nisīditvā ‘‘āvuso, aho {pb:M:4.0140} satthā mahāpañño puthupañño hāsapañño javanapañño tikkhapañño nibbedhikapañño tatra tatra upāyapaññāya samannāgato vipulāya pathavīsamāya, mahāsamuddo viya gambhīrāya, ākāso viya vitthiṇṇāya, sakalajambudīpasmiñhi uṭṭhitapañho dasabalaṃ atikkamitvā gantuṃ samattho nāma natthi. Yathā mahāsamudde uṭṭhitaūmiyo velaṃ nātikkamanti, velaṃ patvāva bhijjanti, evaṃ {pb:P:4.0137} na koci pañho dasabalaṃ atikkamati, satthu pādamūlaṃ {pb:V:4.0125} patvā bhijjatevā’’ti dasabalassa mahāpaññāpāramiṃ vaṇṇesuṃ. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, tathāgato idāneva paññavā, pubbepi aparipakke ñāṇe paññavāva, andho hutvāpi mahāsamudde udakasaññāya ‘imasmiṃ imasmiṃ samudde idaṃ nāma idaṃ nāma ratana’nti aññāsī’’ti vatvā atītaṃ āhari.

Atīte kururaṭṭhe kururājā nāma rajjaṃ kāresi, kurukacchaṃ nāma paṭṭanagāmo ahosi. Tadā bodhisatto kurukacche niyāmakajeṭṭhakassa putto hutvā nibbatti pāsādiko suvaṇṇavaṇṇo, ‘‘suppārakakumāro’’tissa nāmaṃ kariṃsu. So mahantena parivārena vaḍḍhanto soḷasavassakāleyeva niyāmakasippe nipphattiṃ patvā aparabhāge pitu accayena niyāmakajeṭṭhako hutvā niyāmakakammaṃ akāsi, paṇḍito ñāṇasampanno ahosi. Tena āruḷhanāvāya byāpatti nāma natthi. Tassa aparabhāge loṇajalapahaṭāni dvepi cakkhūni nassiṃsu. So tato paṭṭhāya niyāmakajeṭṭhako hutvāpi niyāmakakammaṃ akatvā ‘‘rājānaṃ nissāya jīvissāmī’’ti rājānaṃ upasaṅkami. Atha naṃ rājā agghāpaniyakamme ṭhapesi. So tato paṭṭhāya rañño hatthiratanaassaratanamuttasāramaṇisārādīni agghāpesi.

Athekadivasaṃ ‘‘rañño maṅgalahatthī bhavissatī’’ti kāḷapāsāṇakūṭavaṇṇaṃ ekaṃ vāraṇaṃ ānesuṃ. Taṃ disvā rājā ‘‘paṇḍitassa dassethā’’ti āha. Atha naṃ tassa santikaṃ nayiṃsu. So hatthena tassa sarīraṃ parimajjitvā ‘‘nāyaṃ maṅgalahatthī bhavituṃ anucchaviko, pādehi vāmanadhātuko esa, etañhi mātā vijāyamānā aṅkena sampaṭicchituṃ nāsakkhi, tasmā bhūmiyaṃ patitvā pacchimapādehi vāmanadhātuko hotī’’ti {pb:M:4.0141} āha. Hatthiṃ gahetvā āgate pucchiṃsu. Te ‘‘saccaṃ paṇḍito kathetī’’ti vadiṃsu. Taṃ kāraṇaṃ {pb:P:4.0138} rājā sutvā tuṭṭho tassa aṭṭha kahāpaṇe dāpesi.

Punekadivasaṃ ‘‘rañño maṅgalaasso bhavissatī’’ti ekaṃ assaṃ ānayiṃsu. Tampi rājā paṇḍitassa santikaṃ pesesi. So tampi hatthena parāmasitvā ‘‘ayaṃ maṅgalaasso bhavituṃ na yutto, etassa hi jātadivaseyeva mātā mari, tasmā mātu khīraṃ alabhanto na sammā vaḍḍhito’’ti āha. Sāpissa kathā saccāva ahosi. Tampi sutvā rājā tussitvā aṭṭha kahāpaṇe dāpesi. Athekadivasaṃ ‘‘rañño maṅgalaratho bhavissatī’’ti rathaṃ āhariṃsu. Tampi rājā tassa santikaṃ pesesi. So tampi hatthena parāmasitvā ‘‘ayaṃ ratho susirarukkhena kato, tasmā rañño nānucchaviko’’ti āha. Sāpissa kathā saccāva ahosi. Rājā tampi sutvā aṭṭheva {pb:V:4.0126} kahāpaṇe dāpesi. Athassa mahagghaṃ kambalaratanaṃ āhariṃsu. Tampi tasseva pesesi. So tampi hatthena parāmasitvā ‘‘imassa mūsikacchinnaṃ ekaṭṭhānaṃ atthī’’ti āha. Sodhentā taṃ disvā rañño ārocesuṃ. Rājā sutvā tussitvā aṭṭheva kahāpaṇe dāpesi.

So cintesi ‘‘ayaṃ rājā evarūpānipi acchariyāni disvā aṭṭheva kahāpaṇe dāpesi, imassa dāyo nhāpitadāyo, nhāpitajātiko bhavissati, kiṃ me evarūpena rājupaṭṭhānena, attano vasanaṭṭhānameva gamissāmī’’ti. So kurukacchapaṭṭanameva paccāgami. Tasmiṃ tattha vasante vāṇijā nāvaṃ sajjetvā ‘‘kaṃ niyāmakaṃ karissāmā’’ti mantesuṃ. ‘‘Suppārakapaṇḍitena āruḷhanāvā na byāpajjati, esa paṇḍito upāyakusalo, andho samānopi suppārakapaṇḍitova uttamo’’ti taṃ upasaṅkamitvā ‘‘niyāmako no hohī’’ti vatvā ‘‘tātā, ahaṃ andho, kathaṃ niyāmakakammaṃ karissāmī’’ti vutte ‘‘sāmi, andhāpi tumheyeva amhākaṃ uttamā’’ti punappunaṃ yāciyamāno ‘‘sādhu tātā, tumhehi ārocitasaññāya niyāmako bhavissāmī’’ti tesaṃ {pb:P:4.0139} nāvaṃ abhiruhi. Te nāvāya mahāsamuddaṃ pakkhandiṃsu. Nāvā satta divasāni nirupaddavā agamāsi, tato akālavātaṃ uppātitaṃ uppajji, nāvā cattāro māse pakatisamuddapiṭṭhe vicaritvā khuramālīsamuddaṃ nāma pattā. Tattha {pb:M:4.0142} macchā manussasamānasarīrā khuranāsā udake ummujjanimujjaṃ karonti. Vāṇijā te disvā mahāsattaṃ tassa samuddassa nāmaṃ pucchantā paṭhamaṃ gāthamāhaṃsu –

::hangnum
108\.
::

::gatha1
‘‘Ummujjanti nimujjanti, manussā khuranāsikā;
::

::gathalast
Suppārakaṃ taṃ pucchāma, samuddo katamo aya’’nti.
::

Evaṃ tehi puṭṭho mahāsatto attano niyāmakasuttena saṃsanditvā dutiyaṃ gāthamāha –

::hangnum
109\.
::

::gatha1
‘‘Kurukacchā payātānaṃ, vāṇijānaṃ dhanesinaṃ;
::

::gathalast
Nāvāya vippanaṭṭhāya, khuramālīti vuccatī’’ti.
::

Tattha **payātāna**nti kurukacchapaṭṭanā nikkhamitvā gacchantānaṃ. **Dhanesina**nti tumhākaṃ vāṇijānaṃ dhanaṃ pariyesantānaṃ. **Nāvāya vippanaṭṭhāyā**ti tāta tumhākaṃ imāya videsaṃ pakkhandanāvāya kammakārakaṃ pakatisamuddaṃ atikkamitvā sampatto ayaṃ samuddo ‘‘khuramālī’’ti vuccati, evametaṃ paṇḍitā kathentīti.

Tasmiṃ {pb:V:4.0127} pana samudde vajiraṃ ussannaṃ hoti. Mahāsatto ‘‘sacāhaṃ ‘ayaṃ vajirasamuddo’ti evaṃ etesaṃ kathessāmi, lobhena bahuṃ vajiraṃ gaṇhitvā nāvaṃ osīdāpessantī’’ti tesaṃ anācikkhitvāva nāvaṃ laggāpetvā upāyenekaṃ yottaṃ gahetvā macchagahaṇaniyāmena jālaṃ khipāpetvā vajirasāraṃ uddharitvā nāvāyaṃ pakkhipitvā aññaṃ appagghabhaṇḍaṃ chaḍḍāpesi. Nāvā taṃ samuddaṃ atikkamitvā purato aggimāliṃ nāma gatā. So pajjalitaaggikkhandho viya majjhanhikasūriyo viya ca obhāsaṃ muñcanto aṭṭhāsi. Vāṇijā –

::hangnum
110\.
::

::gatha1
‘‘Yathā aggīva sūriyova, samuddo paṭidissati;
::

::gathalast
Suppārakaṃ taṃ pucchāma, samuddo katamo aya’’nti. – gāthāya taṃ pucchiṃsu;
::

Mahāsattopi {pb:M:4.0143} tesaṃ anantaragāthāya kathesi –

::hangnum
111\.
::

::gatha1
‘‘Kurukacchā {pb:P:4.0140} payātānaṃ, vāṇijānaṃ dhanesinaṃ;
::

::gathalast
Nāvāya vippanaṭṭhāya, aggimālīti vuccatī’’ti.
::

Tasmiṃ pana samudde suvaṇṇaṃ ussannaṃ ahosi. Mahāsatto purimanayeneva tatopi suvaṇṇaṃ gāhāpetvā nāvāyaṃ pakkhipāpesi. Nāvā tampi samuddaṃ atikkamitvā khīraṃ viya dadhiṃ viya ca obhāsantaṃ dadhimāliṃ nāma samuddaṃ pāpuṇi. Vāṇijā –

::hangnum
112\.
::

::gatha1
‘‘Yathā dadhīva khīraṃva, samuddo paṭidissati;
::

::gathalast
Suppārakaṃ taṃ pucchāma, samuddo katamo aya’’nti. –
::

::unindented
Gāthāya tassapi nāmaṃ pucchiṃsu.
::

Mahāsatto anantaragāthāya ācikkhi –

::hangnum
113\.
::

::gatha1
‘‘Kurukacchā payātānaṃ, vāṇijānaṃ dhanesinaṃ;
::

::gathalast
Nāvāya vippanaṭṭhāya, dadhimālīti vuccatī’’ti.
::

Tasmiṃ pana samudde rajataṃ ussannaṃ ahosi. So tampi upāyena gāhāpetvā nāvāyaṃ pakkhipāpesi{pb:V:4.0128}. Nāvā tampi samuddaṃ atikkamitvā nīlakusatiṇaṃ viya sampannasassaṃ viya ca obhāsamānaṃ nīlavaṇṇaṃ kusamāliṃ nāma samuddaṃ pāpuṇi. Vāṇijā –

::hangnum
114\.
::

::gatha1
‘‘Yathā kusova sassova, samuddo paṭidissati;
::

::gathalast
Suppārakaṃ taṃ pucchāma, samuddo katamo aya’’nti. –
::

::unindented
Gāthāya tassapi nāmaṃ pucchiṃsu.
::

So anantaragāthāya ācikkhi –

::hangnum
115\.
::

::gatha1
‘‘Kurukacchā payātānaṃ, vāṇijānaṃ dhanesinaṃ;
::

::gathalast
Nāvāya vippanaṭṭhāya, kusamālīti vuccatī’’ti.
::

Tasmiṃ pana samudde nīlamaṇiratanaṃ ussannaṃ ahosi. So tampi upāyeneva gāhāpetvā nāvāyaṃ pakkhipāpesi. Nāvā tampi samuddaṃ atikkamitvā {pb:M:4.0144} naḷavanaṃ viya veḷuvanaṃ viya ca khāyamānaṃ naḷamāliṃ nāma samuddaṃ pāpuṇi. Vāṇijā –

::hangnum
116\.
::

::gatha1
‘‘Yathā {pb:P:4.0141} naḷova veḷūva, samuddo paṭidissati;
::

::gathalast
Suppārakaṃ taṃ pucchāma, samuddo katamo aya’’nti. –
::

::unindented
Gāthāya tassapi nāmaṃ pucchiṃsu.
::

Mahāsatto anantaragāthāya kathesi –

::hangnum
117\.
::

::gatha1
‘‘Kurukacchā payātānaṃ, vāṇijānaṃ dhanesinaṃ;
::

::gathalast
Nāvāya vippanaṭṭhāya, naḷamālīti vuccatī’’ti.
::

Tasmiṃ pana samudde masāragallaṃ veḷuriyaṃ ussannaṃ ahosi. So tampi upāyena gāhāpetvā nāvāyaṃ pakkhipāpesi. Aparo nayo – **naḷo**ti vicchikanaḷopi kakkaṭakanaḷopi, so {pb:V:4.0129} rattavaṇṇo hoti. **Veḷū**ti pana pavāḷassetaṃ nāmaṃ, so ca samuddo pavāḷussanno rattobhāso ahosi, tasmā ‘‘yathā naḷova veḷuvā’’ti pucchiṃsu. Mahāsatto tato pavāḷaṃ gāhāpesīti.

Vāṇijā naḷamāliṃ atikkantā balavāmukhasamuddaṃ nāma passiṃsu. Tattha udakaṃ kaḍḍhitvā kaḍḍhitvā sabbato bhāgena uggacchati. Tasmiṃ sabbato bhāgena uggate udakaṃ sabbato bhāgena chinnapapātamahāsobbho viya paññāyati, ūmiyā uggatāya ekato papātasadisaṃ hoti, bhayajanano saddo uppajjati sotāni bhindanto viya hadayaṃ phālento viya ca. Taṃ disvā vāṇijā bhītatasitā –

::hangnum
118\.
::

::gatha1
‘‘Mahabbhayo bhiṃsanako, saddo suyyatimānuso;
::

::gatha2
Yathā sobbho papātova, samuddo paṭidissati;
::

::gathalast
Suppārakaṃ taṃ pucchāma, samuddo katamo aya’’nti. –
::

::unindented
Gāthāya tassapi nāmaṃ pucchiṃsu.
::

Tattha {pb:M:4.0145} **suyyatimānuso**ti suyyati amānuso saddo.

::hangnum
119\.
::

::gatha1
‘‘Kurukacchā payātānaṃ, vāṇijānaṃ dhanesinaṃ;
::

::gathalast
Nāvāya vippanaṭṭhāya, balavāmukhīti vuccatī’’ti. –
::

::unindented
Bodhisatto anantaragāthāya tassa nāmaṃ ācikkhitvā ‘‘tātā, imaṃ balavāmukhasamuddaṃ {pb:P:4.0142} patvā nivattituṃ samatthā nāvā nāma natthi, ayaṃ sampattanāvaṃ nimujjāpetvā vināsaṃ pāpetī’’ti āha. Tañca nāvaṃ satta manussasatāni abhiruhiṃsu. Te sabbe maraṇabhayabhītā ekappahāreneva avīcimhi paccamānasattā viya atikāruññaṃ ravaṃ muñciṃsu. Mahāsatto ‘‘ṭhapetvā maṃ añño etesaṃ sotthibhāvaṃ kātuṃ samattho nāma natthi, saccakiriyāya tesaṃ sotthiṃ karissāmī’’ti cintetvā te āmantetvā āha – ‘‘tātā, khippaṃ maṃ gandhodakena nhāpetvā ahatavatthāni nivāsāpetvā puṇṇapātiṃ sajjetvā nāvāya dhure ṭhapethā’’ti. Te vegena tathā kariṃsu. Mahāsatto ubhohi hatthehi puṇṇapātiṃ gahetvā nāvāya dhure ṭhito saccakiriyaṃ karonto osānagāthamāha –
::

::hangnum
120\.
::

::gatha1
‘‘Yato {pb:V:4.0130} sarāmi attānaṃ, yato pattosmi viññutaṃ;
::

::gatha2
Nābhijānāmi sañcicca, ekapāṇampi hiṃsitaṃ;
::

::gathalast
Etena saccavajjena, sotthiṃ nāvā nivattatū’’ti.
::

Tattha **yato**ti yato paṭṭhāya ahaṃ attānaṃ sarāmi, yato paṭṭhāya camhi viññutaṃ pattoti attho. **Ekapāṇampi hiṃsita**nti etthantare sañcicca ekaṃ kunthakipillikapāṇampi hiṃsitaṃ nābhijānāmi. Desanāmattamevetaṃ, bodhisatto pana tiṇasalākampi upādāya mayā parasantakaṃ na gahitapubbaṃ, lobhavasena paradāraṃ na olokitapubbaṃ, musā na bhāsitapubbā, tiṇaggenāpi majjaṃ na pivitapubbanti evaṃ pañcasīlavasena pana saccakiriyaṃ akāsi, katvā ca pana puṇṇapātiyā udakaṃ nāvāya dhure abhisiñci.

Cattāro māse videsaṃ pakkhandanāvā nivattitvā iddhimā viya saccānubhāvena ekadivaseneva kurukacchapaṭṭanaṃ agamāsi. Gantvā ca pana thalepi aṭṭhusabhamattaṃ ṭhānaṃ pakkhanditvā nāvikassa gharadvāreyeva aṭṭhāsi. Mahāsatto tesaṃ vāṇijānaṃ suvaṇṇarajatamaṇipavāḷamuttavajirāni bhājetvā {pb:M:4.0146} adāsi. ‘‘Ettakehi {pb:P:4.0143} vo ratanehi alaṃ, mā puna samuddaṃ pavisathā’’ti tesaṃ ovādaṃ datvā yāvajīvaṃ dānādīni puññāni katvā devapuraṃ pūresi.

Satthā imaṃ dhammadesanaṃ āharitvā ‘‘evaṃ, bhikkhave, pubbepi tathāgato mahāpaññoyevā’’ti vatvā jātakaṃ samodhānesi – ‘‘tadā parisā buddhaparisā ahesuṃ, suppārakapaṇḍito pana ahameva ahosi’’nti.

::centre
Suppārakajātakavaṇṇanā navamā.
::

Jātakuddānaṃ –

::gatha1
Mātuposaka juṇho ca, dhamma udaya pānīyo;
::

::gatha2
Yudhañcayo dasaratho, saṃvaro ca suppārako;
::

::gathalast
Ekādasanipātamhi, saṅgītā nava jātakā.
::

::centre
Ekādasakanipātavaṇṇanā niṭṭhitā.
::

### 12. Dvādasakanipāto



[464] 1. Cūḷakuṇālajātakavaṇṇanā

::hangnum
1-12\.
::

::gatha1
**Luddhānaṃ** {pb:V:4.0131}{pb:P:4.0144}{pb:M:4.0147} **lahucittāna**nti idaṃ jātakaṃ **kuṇālajātake** (jā. 2.21.kuṇālajātaka) āvi bhavissati;
::

::centre
Cūḷakuṇālajātakavaṇṇanā paṭhamā.
::



[465] 2. Bhaddasālajātakavaṇṇanā

**Kā tvaṃ suddhehi vatthehī**ti idaṃ satthā jetavane viharanto ñātatthacariyaṃ ārabbha kathesi. Sāvatthiyañhi anāthapiṇḍikassa nivesane pañcannaṃ bhikkhusatānaṃ nibaddhabhojanaṃ pavattati, tathā visākhāya ca kosalarañño ca. Tattha pana kiñcāpi nānaggarasabhojanaṃ dīyati, bhikkhūnaṃ panettha koci vissāsiko natthi, tasmā bhikkhū rājanivesane na bhuñjanti, bhattaṃ gahetvā anāthapiṇḍikassa vā visākhāya vā aññesaṃ vā vissāsikānaṃ gharaṃ gantvā bhuñjanti. Rājā ekadivasaṃ paṇṇākāraṃ āhaṭaṃ ‘‘bhikkhūnaṃ dethā’’ti bhattaggaṃ pesetvā ‘‘bhattagge bhikkhū natthī’’ti vutte ‘‘kahaṃ gatā’’ti pucchitvā ‘‘attano vissāsikagehesu nisīditvā bhuñjantī’’ti sutvā bhuttapātarāso satthu santikaṃ gantvā ‘‘bhante, bhojanaṃ nāma kiṃ parama’’nti pucchi. Vissāsaparamaṃ mahārāja, kañjikamattakampi vissāsikena dinnaṃ madhuraṃ hotīti. Bhante, kena pana saddhiṃ bhikkhūnaṃ vissāso hotīti? ‘‘Ñātīhi vā sekkhakulehi vā, mahārājā’’ti. Tato rājā cintesi ‘‘ekaṃ sakyadhītaraṃ ānetvā aggamahesiṃ karissāmi, evaṃ mayā saddhiṃ bhikkhūnaṃ ñātake viya {pb:P:4.0145} vissāso bhavissatī’’ti. So uṭṭhāyāsanā attano nivesanaṃ gantvā kapilavatthuṃ dūtaṃ pesesi ‘‘dhītaraṃ me detha, ahaṃ tumhehi saddhiṃ ñātibhāvaṃ icchāmī’’ti.

Sākiyā {pb:V:4.0132}{pb:M:4.0148} dūtavacanaṃ sutvā sannipatitvā mantayiṃsu ‘‘mayaṃ kosalarañño āṇāpavattiṭṭhāne vasāma, sace dārikaṃ na dassāma, mahantaṃ veraṃ bhavissati, sace dassāma, kulavaṃso no bhijjissati, kiṃ nu kho kātabba’’nti. Atha ne mahānāmo āha – ‘‘mā cintayittha, mama dhītā vāsabhakhattiyā nāma nāgamuṇḍāya nāma dāsiyā kucchismiṃ nibbatti. Sā soḷasavassuddesikā uttamarūpadharā sobhaggappattā pitu vaṃsena khattiyajātikā, tamassa ‘khattiyakaññā’ti pesessāmā’’ti. Sākiyā ‘‘sādhū’’ti sampaṭicchitvā dūte pakkosāpetvā ‘‘sādhu, dārikaṃ dassāma, idāneva naṃ gahetvā gacchathā’’ti āhaṃsu. Dūtā cintesuṃ ‘‘ime sākiyā nāma jātiṃ nissāya atimānino, ‘sadisī no’ti vatvā asadisimpi dadeyyuṃ, etehi saddhiṃ ekato bhuñjamānameva gaṇhissāmā’’ti. Te evamāhaṃsu ‘‘mayaṃ gahetvā gacchantā yā tumhehi saddhiṃ ekato bhuñjati, taṃ gahetvā gamissāmā’’ti. Sākiyā tesaṃ nivāsaṭṭhānaṃ dāpetvā ‘‘kiṃ karissāmā’’ti cintayiṃsu. Mahānāmo āha – ‘‘tumhe mā cintayittha, ahaṃ upāyaṃ karissāmi, tumhe mama bhojanakāle vāsabhakhattiyaṃ alaṅkaritvā ānetvā mayā ekasmiṃ kabaḷe gahitamatte ‘deva, asukarājā paṇṇaṃ pahiṇi, imaṃ tāva sāsanaṃ suṇāthā’ti paṇṇaṃ dasseyyāthā’’ti. Te ‘‘sādhū’’ti sampaṭicchitvā tasmiṃ bhuñjamāne kumārikaṃ alaṅkariṃsu.

Mahānāmo ‘‘dhītaraṃ me ānetha, mayā saddhiṃ bhuñjatū’’ti āha. Atha naṃ alaṅkaritvā tāvadeva thokaṃ papañcaṃ katvā ānayiṃsu. Sā ‘‘pitarā saddhiṃ bhuñjissāmī’’ti ekapātiyaṃ hatthaṃ otāresi. Mahānāmopi tāya saddhiṃ ekapiṇḍaṃ gahetvā mukhe ṭhapesi. Dutiyapiṇḍāya hatthe pasārite ‘‘deva, asukaraññā paṇṇaṃ pahitaṃ, imaṃ tāva sāsanaṃ suṇāthā’’ti paṇṇaṃ upanāmesuṃ. Mahānāmo ‘‘amma, tvaṃ bhuñjāhī’’ti dakkhiṇahatthaṃ {pb:P:4.0146} pātiyāyeva katvā vāmahatthena gahetvā paṇṇaṃ olokesi. Tassa taṃ sāsanaṃ upadhārentasseva itarā bhuñji. So tassā bhuttakāle hatthaṃ dhovitvā mukhaṃ vikkhālesi. Taṃ disvā dūtā ‘‘nicchayenesā etassa dhītā’’ti niṭṭhamakaṃsu, na taṃ antaraṃ jānituṃ sakkhiṃsu. Mahānāmo mahantena parivārena {pb:M:4.0149} dhītaraṃ pesesi. Dūtāpi naṃ sāvatthiṃ netvā ‘‘ayaṃ kumārikā jātisampannā mahānāmassa dhītā’’ti vadiṃsu. Rājā tussitvā sakalanagaraṃ alaṅkārāpetvā taṃ ratanarāsimhi ṭhapetvā aggamahesiṭṭhāne abhisiñcāpesi. Sā rañño piyā ahosi manāpā.

Athassā na cirasseva gabbho patiṭṭhahi. Rājā gabbhaparihāramadāsi. Sā dasamāsaccayena suvaṇṇavaṇṇaṃ puttaṃ vijāyi. Athassa nāmaggahaṇadivase rājā attano ayyakassa santikaṃ pesesi ‘‘sakyarājadhītā vāsabhakhattiyā puttaṃ vijāyi, kimassa nāmaṃ karomā’’ti. Taṃ pana sāsanaṃ {pb:V:4.0133} gahetvā gato amacco thokaṃ badhiradhātuko, so gantvā rañño ayyakassārocesi. So taṃ sutvā ‘‘vāsabhakhattiyā puttaṃ avijāyitvāpi sabbaṃ janaṃ abhibhavati, idāni pana ativiya rañño vallabhā bhavissatī’’ti āha. So badhiraamacco ‘‘vallabhā’’ti vacanaṃ dussutaṃ sutvā ‘‘viṭaṭūbho’’ti sallakkhetvā rājānaṃ upagantvā ‘‘deva, kumārassa kira ‘viṭaṭūbho’ti nāmaṃ karothā’’ti āha. Rājā ‘‘porāṇakaṃ no kuladattikaṃ nāmaṃ bhavissatī’’ti cintetvā ‘‘viṭaṭūbho’’ti nāmaṃ akāsi. Tato paṭṭhāya kumāro kumāraparihārena vaḍḍhanto sattavassikakāle aññesaṃ kumārānaṃ mātāmahakulato hatthirūpakaassarūpakādīni āhariyamānāni disvā mātaraṃ pucchi ‘‘amma, aññesaṃ mātāmahakulato paṇṇākāro āhariyati, mayhaṃ koci kiñci na pesesi, kiṃ tvaṃ nimmātā nippitāsī’’ti? Atha naṃ sā ‘‘tāta, sakyarājāno mātāmahā dūre pana vasanti, tena te kiñci na pesentī’’ti vatvā vañcesi.

Puna soḷasavassikakāle ‘‘amma, mātāmahakulaṃ passitukāmomhī’’ti vatvā ‘‘alaṃ tāta, kiṃ tattha gantvā karissasī’’ti vāriyamānopi punappunaṃ yāci. Athassa mātā ‘‘tena hi {pb:P:4.0147} gacchāhī’’ti sampaṭicchi. So pitu ārocetvā mahantena parivārena nikkhami. Vāsabhakhattiyā puretaraṃ paṇṇaṃ pesesi ‘‘ahaṃ idha sukhaṃ vasāmi, sāmino kiñci antaraṃ mā dassayiṃsū’’ti. Sākiyā viṭaṭūbhassa āgamanaṃ ñatvā ‘‘vandituṃ na sakkā’’ti tassa daharadahare kumārake janapadaṃ pahiṇiṃsu. Kumāre kapilavatthuṃ sampatte sākiyā santhāgāre sannipatiṃsu. Kumāro santhāgāraṃ {pb:M:4.0150} gantvā aṭṭhāsi. Atha naṃ ‘‘ayaṃ te, tāta, mātāmaho, ayaṃ mātulo’’ti vadiṃsu so sabbe vandamāno vicari. So yāvapiṭṭhiyā rujanappamāṇā vanditvā ekampi attānaṃ vandamānaṃ adisvā ‘‘kiṃ nu kho maṃ vandantā natthī’’ti pucchi. Sākiyā ‘‘tāta, tava kaniṭṭhakumārā janapadaṃ gatā’’ti vatvā tassa mahantaṃ sakkāraṃ kariṃsu. So katipāhaṃ vasitvā mahantena parivārena nikkhami. Athekā dāsī santhāgāre tena nisinnaphalakaṃ ‘‘idaṃ vāsabhakhattiyāya dāsiyā puttassa nisinnaphalaka’’nti akkositvā paribhāsitvā khīrodakena dhovi. Eko puriso attano āvudhaṃ pamussitvā nivatto taṃ gaṇhanto viṭaṭūbhakumārassa akkosanasaddaṃ sutvā taṃ antaraṃ pucchitvā ‘‘vāsabhakhattiyā dāsiyā kucchismiṃ mahānāmasakkassa jātā’’ti ñatvā gantvā balakāyassa kathesi. ‘‘Vāsabhakhattiyā kira dāsiyā dhītā’’ti mahākolāhalaṃ ahosi.

Kumāro taṃ sutvā ‘‘ete tāva mama nisinnaphalakaṃ khīrodakena dhovantu, ahaṃ pana rajje patiṭṭhitakāle {pb:V:4.0134} etesaṃ galalohitaṃ gahetvā mama nisinnaphalakaṃ dhovissāmī’’ti cittaṃ paṭṭhapesi. Tasmiṃ sāvatthiṃ gate amaccā sabbaṃ pavattiṃ rañño ārocesuṃ. Rājā ‘‘sabbe mayhaṃ dāsidhītaraṃ adaṃsū’’ti sākiyānaṃ kujjhitvā vāsabhakhattiyāya ca puttassa ca dinnaparihāraṃ acchinditvā dāsadāsīhi laddhabbaparihāramattameva dāpesi. Tato katipāhaccayena satthā rājanivesanaṃ āgantvā nisīdi. Rājā satthāraṃ vanditvā ‘‘bhante, tumhākaṃ kira ñātakehi dāsidhītā mayhaṃ dinnā, tenassā ahaṃ saputtāya parihāraṃ acchinditvā dāsadāsīhi laddhabbaparihāramattameva dāpesi’’nti āha. Satthā ‘‘ayuttaṃ, mahārāja, sākiyehi {pb:P:4.0148} kataṃ, dadantehi nāma samānajātikā dātabbā assa. Taṃ pana mahārāja, vadāmi vāsabhakhattiyā khattiyarājadhītā khattiyassa rañño gehe abhisekaṃ labhi, viṭaṭūbhopi khattiyarājānameva paṭicca jāto, mātugottaṃ nāma kiṃ karissati, pitugottameva pamāṇanti porāṇakapaṇḍitā dalidditthiyā kaṭṭhahārikāyapi aggamahesiṭṭhānaṃ adaṃsu, tassā ca kucchimhi jātakumāro dvādasayojanikāya bārāṇasiyā rajjaṃ katvā kaṭṭhavāhanarājā nāma jāto’’ti **kaṭṭhavāhanajātakaṃ** (jā. 1.1.7) kathesi{pb:M:4.0151}. Rājā satthu dhammakathaṃ sutvā ‘‘pitugottameva kira pamāṇa’’nti sutvā tussitvā mātāputtānaṃ pakatiparihārameva dāpesi.

Rañño pana bandhulo nāma senāpati mallikaṃ nāma attano bhariyaṃ vañjhaṃ ‘‘tava kulagharameva gacchāhī’’ti kusinārameva pesesi. Sā ‘‘satthāraṃ disvāva gamissāmī’’ti jetavanaṃ pavisitvā tathāgataṃ vanditvā ekamantaṃ ṭhitā ‘‘kahaṃ gacchasī’’ti ca puṭṭhā ‘‘sāmiko me, bhante, kulagharaṃ pesesī’’ti vatvā ‘‘kasmā’’ti vuttā ‘‘vañjhā aputtikā, bhante’’ti vatvā satthārā ‘‘yadi evaṃ gamanakiccaṃ natthi, nivattāhī’’ti vuttā tuṭṭhā satthāraṃ vanditvā nivesanameva puna agamāsi. ‘‘Kasmā nivattasī’’ti puṭṭhā ‘‘dasabalena nivattitāmhī’’ti āha. Senāpati ‘‘diṭṭhaṃ bhavissati tathāgatena kāraṇa’’nti āha. Sā na cirasseva gabbhaṃ paṭilabhitvā uppannadohaḷā ‘‘dohaḷo me uppanno’’ti ārocesi. ‘‘Kiṃ dohaḷo’’ti? ‘‘Vesāliyā nagare licchavirājānaṃ abhisekamaṅgalapokkharaṇiṃ otaritvā nhatvā pānīyaṃ pivitukāmāmhi, sāmī’’ti. Senāpati ‘‘sādhū’’ti vatvā sahassathāmadhanuṃ gahetvā taṃ rathaṃ āropetvā sāvatthito nikkhamitvā rathaṃ pājento vesāliṃ pāvisi.

Tasmiñca kāle kosalarañño bandhulasenāpatinā saddhiṃ ekācariyakule uggahitasippo mahāli nāma licchavī andho licchavīnaṃ atthañca dhammañca anusāsanto dvārasamīpe vasati. So rathassa ummāre paṭighaṭṭanasaddaṃ sutvā ‘‘bandhulamallassa rathapatanasaddo {pb:P:4.0149} eso, ajja licchavīnaṃ {pb:V:4.0135} bhayaṃ uppajjissatī’’ti āha. Pokkharaṇiyā anto ca bahi ca ārakkhā balavā, upari lohajālaṃ patthaṭaṃ, sakuṇānampi okāso natthi. Senāpati pana rathā otaritvā ārakkhake khaggena paharanto palāpetvā lohajālaṃ chinditvā antopokkharaṇiyaṃ bhariyaṃ otāretvā nhāpetvā pāyetvā sayampi nhatvā mallikaṃ rathaṃ āropetvā nagarā nikkhamitvā āgatamaggeneva pāyāsi. Ārakkhakā gantvā licchavīnaṃ ārocesuṃ. Licchavirājāno kujjhitvā pañca rathasatāni āruyha ‘‘bandhulamallaṃ gaṇhissāmā’’ti nikkhamiṃsu. Taṃ pavattiṃ mahālissa ārocesuṃ. Mahāli ‘‘mā gamittha, so hi vo sabbe ghātayissatī’’ti āha. Tepi ‘‘mayaṃ gamissāmayevā’’ti vadiṃsu. Tena hi cakkassa yāva nābhito pathaviṃ paviṭṭhaṭṭhānaṃ {pb:M:4.0152} disvā nivatteyyātha, tato anivattantā purato asanisaddaṃ viya suṇissatha, tamhā ṭhānā nivatteyyātha, tato anivattantā tumhākaṃ rathadhuresu chiddaṃ passissatha, tamhā ṭhānā nivatteyyātha, purato māgamitthāti. Te tassa vacanena anivattitvā taṃ anubandhiṃsuyeva.

Mallikā disvā ‘‘rathā, sāmi, paññāyantī’’ti āha. Tena hi ekassa rathassa viya paññāyanakāle mama āroceyyāsīti. Sā yadā sabbe eko viya hutvā paññāyiṃsu, tadā ‘‘ekameva sāmi rathasīsaṃ paññāyatī’’ti āha. Bandhulo ‘‘tena hi imā rasmiyo gaṇhāhī’’ti tassā rasmiyo datvā rathe ṭhitova dhanuṃ āropeti, rathacakkaṃ yāva nābhito pathaviṃ pāvisi, licchavino taṃ ṭhānaṃ disvāpi na nivattiṃsu. Itaro thokaṃ gantvā jiyaṃ pothesi, asanisaddo viya ahosi. Te tatopi na nivattiṃsu, anubandhantā gacchanteva. Bandhulo rathe ṭhitakova ekaṃ saraṃ khipi. So pañcannaṃ rathasatānaṃ rathasīsaṃ chiddaṃ katvā pañca rājasatāni parikarabandhanaṭṭhāne vijjhitvā pathaviṃ pāvisi. Te attano viddhabhāvaṃ ajānitvā ‘‘tiṭṭha re, tiṭṭha re’’ti vadantā anubandhiṃsuyeva. Bandhulo rathaṃ ṭhapetvā ‘‘tumhe matakā, matakehi saddhiṃ mayhaṃ yuddhaṃ nāma natthī’’ti āha. Te ‘‘matakā nāma amhādisā neva hontī’’ti vadiṃsu. ‘‘Tena hi sabbapacchimassa parikaraṃ mocethā’’ti. Te {pb:P:4.0150} mocayiṃsu. So muttamatteyeva maritvā patito. Atha ne ‘‘sabbepi tumhe evarūpā, attano gharāni gantvā saṃvidhātabbaṃ saṃvidahitvā puttadāre anusāsitvā sannāhaṃ mocethā’’ti āha. Te tathā katvā sabbe jīvitakkhayaṃ pattā.

Bandhulopi mallikaṃ sāvatthiṃ ānesi. Sā soḷasakkhattuṃ yamake putte vijāyi, sabbepi sūrā thāmasampannā ahesuṃ, sabbasippe nipphattiṃ pāpuṇiṃsu. Ekekassapi purisasahassaparivāro ahosi{pb:V:4.0136}. Pitarā saddhiṃ rājanivesanaṃ gacchantehi teheva rājaṅgaṇaṃ paripūri. Athekadivasaṃ vinicchaye kūṭaḍḍaparājitā manussā bandhulaṃ āgacchantaṃ disvā mahāravaṃ viravantā vinicchayaamaccānaṃ kūṭaḍḍakāraṇaṃ tassa ārocesuṃ. Sopi vinicchayaṃ gantvā taṃ aḍḍaṃ tīretvā sāmikameva sāmikaṃ, assāmikameva assāmikaṃ {pb:M:4.0153} akāsi. Mahājano mahāsaddena sādhukāraṃ pavattesi. Rājā ‘‘kimida’’nti pucchitvā tamatthaṃ sutvā tussitvā sabbepi te amacce hāretvā bandhulasseva vinicchayaṃ niyyādesi. So tato paṭṭhāya sammā vinicchini. Tato porāṇakavinicchayikā lañjaṃ alabhantā appalābhā hutvā ‘‘bandhulo rajjaṃ patthetī’’ti rājakule paribhindiṃsu. Rājā taṃ kathaṃ gahetvā cittaṃ niggahetuṃ nāsakkhi, ‘‘imasmiṃ idheva ghātiyamāne garahā me uppajjissatī’’ti puna cintetvā ‘‘payuttapurisehi paccantaṃ paharāpetvā te palāpetvā nivattakāle antarāmagge puttehi saddhiṃ māretuṃ vaṭṭatī’’ti bandhulaṃ pakkosāpetvā ‘‘paccanto kira kupito, tava puttehi saddhiṃ gantvā core gaṇhāhī’’ti pahiṇitvā ‘‘etthevassa dvattiṃsāya puttehi saddhiṃ sīsaṃ chinditvā āharathā’’ti tehi saddhiṃ aññepi samatthe mahāyodhe pesesi. Tasmiṃ paccantaṃ gacchanteyeva ‘‘senāpati kira āgacchatī’’ti sutvāva payuttakacorā palāyiṃsu. So taṃ padesaṃ āvāsāpetvā janapadaṃ saṇṭhapetvā nivatti.

Athassa nagarato avidūre ṭhāne te yodhā puttehi saddhiṃ sīsaṃ chindiṃsu. Taṃ divasaṃ mallikāya pañcahi bhikkhusatehi saddhiṃ dve aggasāvakā nimantitā honti. Athassā pubbaṇhasamaye ‘‘sāmikassa te saddhiṃ puttehi sīsaṃ chindiṃsū’’ti paṇṇaṃ āharitvā adaṃsu. Sā taṃ pavattiṃ ñatvā {pb:P:4.0151} kassaci kiñci avatvā paṇṇaṃ ucchaṅge katvā bhikkhusaṅghameva parivisi. Athassā paricārikā bhikkhūnaṃ bhattaṃ datvā sappicāṭiṃ āharantiyo therānaṃ purato cāṭiṃ bhindiṃsu. Dhammasenāpati ‘‘upāsike, bhedanadhammaṃ bhinnaṃ, na cintetabba’’nti āha. Sā ucchaṅgato paṇṇaṃ nīharitvā ‘‘dvattiṃsaputtehi saddhiṃ pitu sīsaṃ chinnanti me imaṃ paṇṇaṃ āhariṃsu, ahaṃ idaṃ sutvāpi na cintemi, sappicāṭiyā bhinnāya kiṃ cintemi, bhante’’ti āha. Dhammasenāpati ‘‘animittamanaññāta’’ntiādīni (su. ni. 579) vatvā dhammaṃ desetvā uṭṭhāyāsanā vihāraṃ agamāsi. Sāpi dvattiṃsa suṇisāyo pakkosāpetvā ‘‘tumhākaṃ sāmikā attano purimakammaphalaṃ labhiṃsu, tumhe mā socittha mā paridevittha, rañño upari manopadosaṃ mā karitthā’’ti ovadi.

Rañño carapurisā taṃ kathaṃ sutvā tesaṃ niddosabhāvaṃ rañño kathayiṃsu. Rājā saṃvegappatto tassā nivesanaṃ gantvā mallikañca suṇisāyo {pb:M:4.0154} cassā khamāpetvā mallikāya varaṃ adāsi. Sā {pb:V:4.0137} ‘‘gahito me hotū’’ti vatvā tasmiṃ gate matakabhattaṃ datvā nhatvā rājānaṃ upasaṅkamitvā vanditvā ‘‘deva, tumhehi me varo dinno, mayhañca aññena attho natthi, dvattiṃsāya me suṇisānaṃ mama ca kulagharagamanaṃ anujānāthā’’ti āha. Rājā sampaṭicchi. Sā dvattiṃsāya suṇisānaṃ sakakulaṃ pesetvā sayaṃ kusināranagare attano kulagharaṃ agamāsi. Rājā bandhulasenāpatino bhāgineyyassa dīghakārāyanassa nāma senāpatiṭṭhānaṃ adāsi. So pana ‘‘mātulo me iminā mārito’’ti rañño otāraṃ gavesanto vicarati. Rājāpi nipparādhassa bandhulassa māritakālato paṭṭhāya vippaṭisārī cittassādaṃ na labhati, rajjasukhaṃ nānubhoti.

Tadā satthā sākiyānaṃ veḷuṃ nāma nigamaṃ upanissāya viharati. Rājā tattha gantvā ārāmato avidūre khandhāvāraṃ nivāsetvā ‘‘mahantena parivārena satthāraṃ vandissāmā’’ti vihāraṃ gantvā pañca rājakakudhabhaṇḍāni dīghakārāyanassa datvā ekakova gandhakuṭiṃ pāvisi. Sabbaṃ **dhammacetiyasutta**niyāmeneva (ma. ni. 2.364 ādayo) veditabbaṃ. Tasmiṃ gandhakuṭiṃ paviṭṭhe dīghakārāyano tāni pañca rājakakudhabhaṇḍāni gahetvā viṭaṭūbhaṃ {pb:P:4.0152} rājānaṃ katvā rañño ekaṃ assaṃ ekañca upaṭṭhānakārikaṃ mātugāmaṃ nivattetvā sāvatthiṃ agamāsi. Rājā satthārā saddhiṃ piyakathaṃ kathetvā nikkhanto senaṃ adisvā taṃ mātugāmaṃ pucchitvā taṃ pavattiṃ sutvā ‘‘ahaṃ bhāgineyyaṃ ajātasattuṃ ādāya āgantvā viṭaṭūbhaṃ gahessāmī’’ti rājagahanagaraṃ gacchanto vikāle dvāresu pihitesu nagaraṃ pavisitumasakkonto ekissāya sālāya nipajjitvā vātātapena kilanto rattibhāge tattheva kālamakāsi. Vibhātāya rattiyā ‘‘deva kosalanarinda, idāni anāthosi jāto’’ti vilapantiyā tassā itthiyā saddaṃ sutvā rañño ārocesuṃ. So mātulassa mahantena sakkārena sarīrakiccaṃ kāresi.

Viṭaṭūbhopi rajjaṃ labhitvā taṃ veraṃ saritvā ‘‘sabbepi sākiye māressāmī’’ti mahatiyā senāya nikkhami. Taṃ divasaṃ satthā paccūsasamaye lokaṃ volokento ñātisaṅghassa vināsaṃ disvā ‘‘ñātisaṅgahaṃ kātuṃ vaṭṭatī’’ti cintetvā pubbaṇhasamaye piṇḍāya caritvā {pb:M:4.0155} piṇḍapātapaṭikkanto gandhakuṭiyaṃ sīhaseyyaṃ kappetvā sāyanhasamaye ākāsena gantvā kapilavatthusāmante ekasmiṃ kabaracchāye rukkhamūle nisīdi. Tato avidūre viṭaṭūbhassa rajjasīmāya anto sandacchāyo nigrodharukkho atthi, viṭaṭūbho satthāraṃ disvā upasaṅkamitvā vanditvā ‘‘bhante, kiṃkāraṇā evarūpāya uṇhavelāya imasmiṃ kabaracchāye rukkhamūle nisīdatha, etasmiṃ sandacchāye nigrodharukkhamūle nisīdatha, bhante’’ti vatvā ‘‘hotu, mahārāja, ñātakānaṃ chāyā {pb:V:4.0138} nāma sītalā’’ti vutte ‘‘ñātakānaṃ rakkhaṇatthāya satthā āgato bhavissatī’’ti cintetvā satthāraṃ vanditvā sāvatthimeva paccāgami. Satthāpi uppatitvā jetavanameva gato.

Rājā sākiyānaṃ dosaṃ saritvā dutiyaṃ nikkhamitvā tatheva satthāraṃ passitvā puna nivattitvā tatiyavāre nikkhamitvā tattheva satthāraṃ passitvā nivatti. Catutthavāre pana tasmiṃ nikkhante satthā sākiyānaṃ pubbakammaṃ oloketvā tesaṃ nadiyaṃ visapakkhipanapāpakammassa appaṭibāhirabhāvaṃ ñatvā catutthavāre na agamāsi. Viṭaṭūbharājā khīrapāyake dārake ādiṃ katvā sabbe sākiye ghātetvā galalohitena nisinnaphalakaṃ dhovitvā paccāgami. Satthari tatiyavāre gamanato paccāgantvā punadivase piṇḍāya caritvā {pb:P:4.0153} niṭṭhāpitabhattakicce gandhakuṭiyaṃ pavisante disāhi sannipatitā bhikkhū dhammasabhāyaṃ nisīditvā ‘‘āvuso, satthā attānaṃ dassetvā rājānaṃ nivattāpetvā ñātake maraṇabhayā mocesi, evaṃ ñātakānaṃ atthacaro satthā’’ti bhagavato guṇakathaṃ kathayiṃsu. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva tathāgato ñātakānaṃ atthaṃ carati, pubbepi cariyevā’’ti vatvā atītaṃ āhari.

Atīte bārāṇasiyaṃ brahmadatto nāma rājā dasa rājadhamme akopetvā dhammena rajjaṃ kārento ekadivasaṃ cintesi ‘‘jambudīpatale rājāno bahuthambhesu pāsādesu vasanti, tasmā bahūhi thambhehi pāsādakaraṇaṃ nāma anacchariyaṃ, yaṃnūnāhaṃ ekathambhakaṃ pāsādaṃ kāreyyaṃ, evaṃ sabbarājūnaṃ aggarājā bhavissāmī’’ti. So vaḍḍhakī pakkosāpetvā ‘‘mayhaṃ sobhaggappattaṃ ekathambhakaṃ pāsādaṃ karothā’’ti āha. Te ‘‘sādhū’’ti {pb:M:4.0156} sampaṭicchitvā araññaṃ pavisitvā ujū mahante ekathambhakapāsādārahe bahū rukkhe disvā ‘‘ime rukkhā santi, maggo pana visamo, na sakkā otāretuṃ, rañño ācikkhissāmā’’ti cintetvā tathā akaṃsu. Rājā ‘‘kenaci upāyena saṇikaṃ otārethā’’ti vatvā ‘‘deva, yena kenaci upāyena na sakkā’’ti vutte ‘‘tena hi mama uyyāne ekaṃ rukkhaṃ upadhārethā’’ti āha. Vaḍḍhakī uyyānaṃ gantvā ekaṃ sujātaṃ ujukaṃ gāmanigamapūjitaṃ rājakulatopi laddhabalikammaṃ maṅgalasālarukkhaṃ disvā rañño santikaṃ gantvā tamatthaṃ ārocesuṃ. Rājā ‘‘uyyāne rukkho nāma mama paṭibaddho, gacchatha bho taṃ chindathā’’ti āha. Te ‘‘sādhū’’ti sampaṭicchitvā gandhamālādihatthā uyyānaṃ gantvā rukkhe gandhapañcaṅgulikaṃ datvā suttena parikkhipitvā pupphakaṇṇikaṃ bandhitvā dīpaṃ jāletvā balikammaṃ katvā ‘‘ito {pb:P:4.0154} sattame divase āgantvā rukkhaṃ chindissāma, rājā chindāpeti, imasmiṃ rukkhe nibbattadevatā aññattha gacchatu, amhākaṃ doso natthī’’ti sāvesuṃ.

Atha {pb:V:4.0139} tasmiṃ nibbatto devaputto taṃ vacanaṃ sutvā ‘‘nissaṃsayaṃ ime vaḍḍhakī imaṃ rukkhaṃ chindissanti, vimānaṃ me nassissati, vimānapariyantikameva kho pana mayhaṃ jīvitaṃ, imañca rakkhaṃ parivāretvā ṭhitesu taruṇasālarukkhesu nibbattānaṃ mama ñātidevatānampi bahūni vimānāni nassissanti. Vimānapariyantikameva mama ñātīnaṃ devatānampi jīvitaṃ, na kho pana maṃ tathā attano vināso bādhati, yathā ñātīnaṃ, tasmā nesaṃ mayā jīvitaṃ dātuṃ vaṭṭatī’’ti cintetvā aḍḍharattasamaye dibbālaṅkārapaṭimaṇḍito rañño sirigabbhaṃ pavisitvā sakalagabbhaṃ ekobhāsaṃ katvā ussisakapasse rodamāno aṭṭhāsi. Rājā taṃ disvā bhītatasito tena saddhiṃ sallapanto paṭhamaṃ gāthamāha –

::hangnum
13\.
::

::gatha1
‘‘Kā tvaṃ suddhehi vatthehi, aghe vehāyasaṃ ṭhitā;
::

::gathalast
Kena tyāssūni vattanti, kuto taṃ bhayamāgata’’nti.
::

Tattha **kā tva**nti nāgayakkhasupaṇṇasakkādīsu kā nāma tvanti pucchati. **Vatthehī**ti vacanamattamevetaṃ, sabbepi pana dibbālaṅkāre sandhāyevamāha. **Aghe**ti appaṭighe ākāse. **Vehāyasa**nti tasseva vevacanaṃ. **Kena tyāssūni vattantī**ti kena kāraṇena tava assūni vattanti. **Kuto**ti ñātiviyogadhanavināsādīnaṃ kiṃ nissāya taṃ bhayamāgatanti pucchati.

Tato {pb:M:4.0157} devarājā dve gāthā abhāsi –

::hangnum
14\.
::

::gatha1
‘‘Taveva deva vijite, bhaddasāloti maṃ vidū;
::

::gathalast
Saṭṭhi vassasahassāni, tiṭṭhato pūjitassa me.
::

::hangnum
15\.
::

::gatha1
‘‘Kārayantā nagarāni, agāre ca disampati;
::

::gathalast
Vividhe cāpi pāsāde, na maṃ te accamaññisuṃ;
::

Yatheva maṃ te pūjesuṃ, tatheva tvampi pūjayā’’ti.

Tattha {pb:P:4.0155} **tiṭṭhato**ti sakalabārāṇasinagarehi ceva gāmanigamehi ca tayā ca pūjitassa niccaṃ balikammañca sakkārañca labhantassa mayhaṃ imasmiṃ uyyāne tiṭṭhantassa ettako kālo gatoti dasseti. **Nagarānī**ti nagarapaṭisaṅkharaṇakammāni. **Agārecā**ti bhūmigehāni. **Disampatī**ti disānaṃ {pb:V:4.0140} pati, mahārāja. **Na maṃ te**ti te nagarapaṭisaṅkharaṇādīni karontā imasmiṃ nagare porāṇakarājāno maṃ nātimaññisuṃ nātikkamiṃsu na viheṭhayiṃsu, mama nivāsarukkhaṃ chinditvā attano kammaṃ na kariṃsu, mayhaṃ pana sakkārameva kariṃsūti avaca. **Yathevā**ti tasmā yatheva te porāṇakarājāno maṃ pūjayiṃsu, ekopi imaṃ rukkhaṃ na chindāpesi, tvañcāpi maṃ tatheva pūjaya, mā me rukkhaṃ chedayīti.

Tato rājā dve gāthā abhāsi –

::hangnum
16\.
::

::gatha1
‘‘Taṃ ivāhaṃ na passāmi, thūlaṃ kāyena te dumaṃ;
::

::gathalast
Ārohapariṇāhena, abhirūposi jātiyā.
::

::hangnum
17\.
::

::gatha1
‘‘Pāsādaṃ kārayissāmi, ekatthambhaṃ manoramaṃ;
::

::gathalast
Tattha taṃ upanessāmi, ciraṃ te yakkha jīvita’’nti.
::

Tattha **kāyenā**ti pamāṇena. Idaṃ vuttaṃ hoti – tava pamāṇena taṃ viya thūlaṃ mahantaṃ aññaṃ dumaṃ na passāmi, tvaññeva pana ārohapariṇāhena sujātasaṅkhātāya samasaṇṭhānaujubhāvappakārāya jātiyā ca abhirūpo sobhaggappatto ekathambhapāsādārahoti. **Pāsāda**nti tasmā taṃ chedāpetvā ahaṃ pāsādaṃ kārāpessāmeva. **Tattha ta**nti taṃ {pb:M:4.0158} panāhaṃ samma devarāja, tattha pāsāde upanessāmi, so tvaṃ mayā saddhiṃ ekato vasanto aggagandhamālādīni labhanto sakkārappatto sukhaṃ jīvissasi, nivāsaṭṭhānābhāvena me vināso bhavissatīti mā cintayi, ciraṃ te yakkha jīvitaṃ bhavissatīti.

Taṃ sutvā devarājā dve gāthā abhāsi –

::hangnum
18\.
::

::gatha1
‘‘Evaṃ cittaṃ udapādi, sarīrena vinābhāvo;
::

::gathalast
Puthuso maṃ vikantitvā, khaṇḍaso avakantatha.
::

::hangnum
19\.
::

::gatha1
‘‘Agge {pb:P:4.0156} ca chetvā majjhe ca, pacchā mūlamhi chindatha;
::

::gathalast
Evaṃ me chijjamānassa, na dukkhaṃ maraṇaṃ siyā’’ti.
::

Tattha {pb:V:4.0141} **evaṃ cittaṃ udapādī**ti yadi evaṃ cittaṃ tava uppannaṃ. **Sarīrena vinābhāvo**ti yadi te mama sarīrena bhaddasālarukkhena saddhiṃ mama vinābhāvo patthito. **Puthuso**ti bahudhā. **Vikantitvā**ti chinditvā. **Khaṇḍaso**ti khaṇḍākhaṇḍaṃ katvā avakantatha. **Agge cā**ti avakantantā pana paṭhamaṃ agge, tato majjhe chetvā sabbapacchā mūle chindatha. Evañhi me chijjamānassa na dukkhaṃ maraṇaṃ siyā, sukhaṃ nu khaṇḍaso bhaveyyāti yācati.

Tato rājā dve gāthā abhāsi –

::hangnum
20\.
::

::gatha1
‘‘Hatthapādaṃ yathā chinde, kaṇṇanāsañca jīvato;
::

::gathalast
Tato pacchā siro chinde, taṃ dukkhaṃ maraṇaṃ siyā.
::

::hangnum
21\.
::

::gatha1
‘‘Sukhaṃ nu khaṇḍaso chinnaṃ, bhaddasāla vanappati;
::

::gathalast
Kiṃhetu kiṃ upādāya, khaṇḍaso chinnamicchasī’’ti.
::

Tattha **hatthapāda**nti hatthe ca pāde ca. **Taṃ dukkha**nti evaṃ paṭipāṭiyā chijjantassa corassa taṃ maraṇaṃ dukkhaṃ siyā. **Sukhaṃ nū**ti samma bhaddasāla, vajjhappattā corā sukhena maritukāmā sīsacchedaṃ yācanti, na khaṇḍaso chedanaṃ, tvaṃ pana evaṃ yācasi, tena taṃ pucchāmi ‘‘sukhaṃ nu khaṇḍaso chinna’’nti. **Kiṃhetū**ti khaṇḍaso chinnaṃ nāma na sukhaṃ, kāraṇena panettha bhavitabbanti taṃ pucchanto evamāha.

Athassa {pb:M:4.0159} ācikkhanto bhaddasālo dve gāthā abhāsi –

::hangnum
22\.
::

::gatha1
‘‘Yañca hetumupādāya, hetuṃ dhammūpasaṃhitaṃ;
::

::gathalast
Khaṇḍaso chinnamicchāmi, mahārāja suṇohi me.
::

::hangnum
23\.
::

::gatha1
‘‘Ñātī me sukhasaṃvaddhā, mama passe nivātajā;
::

::gathalast
Tepihaṃ upahiṃseyya, paresaṃ asukhocita’’nti.
::

Tattha {pb:P:4.0157} **hetuṃ dhammūpasaṃhita**nti mahārāja, yaṃ hetusabhāvayuttameva, na hetupatirūpakaṃ, hetuṃ upādāya ārabbha sandhāyāhaṃ khaṇḍaso chinnamicchāmi, taṃ ohitasoto suṇohīti attho. **Ñātī** {pb:V:4.0142} **me**ti mama bhaddasālarukkhassa chāyāya sukhasaṃvaddhā mama passe taruṇasālarukkhesu nibbattā mayā katavātaparittāṇattā nivātajā mama ñātakā devasaṅghā atthi, te ahaṃ visālasākhaviṭapo mūle chinditvā patanto upahiṃseyyaṃ, saṃbhaggavimāne karonto vināseyyanti attho. **Paresaṃ asukhocita**nti evaṃ sante mayā tesaṃ paresaṃ ñātidevasaṅghānaṃ asukhaṃ dukkhaṃ ocitaṃ vaḍḍhitaṃ, na cāhaṃ tesaṃ dukkhakāmo, tasmā bhaddasālaṃ khaṇḍaso khaṇḍaso chindāpemīti ayametthādhippāyo.

Taṃ sutvā rājā ‘‘dhammiko vatāyaṃ, devaputto, attano vimānavināsatopi ñātīnaṃ vimānavināsaṃ na icchati, ñātīnaṃ atthacariyaṃ carati, abhayamassa dassāmī’’ti tussitvā osānagāthamāha –

::hangnum
24\.
::

::gatha1
‘‘Ceteyyarūpaṃ cetesi, bhaddasāla vanappati;
::

::gathalast
Hitakāmosi ñātīnaṃ, abhayaṃ samma dammi te’’ti.
::

Tattha **ceteyyarūpaṃ cetesī**ti ñātīsu muducittatāya cintento cintetabbayuttakameva cintesi. Chedeyyarūpaṃ chedesītipi pāṭho. Tassattho – khaṇḍaso chinnamicchanto chedetabbayuttakameva chedesīti. **Abhaya**nti etasmiṃ te samma, guṇe pasīditvā abhayaṃ dadāmi, na me pāsādenattho, nāhaṃ taṃ chedāpessāmi, gaccha ñātisaṅghaparivuto sakkatagarukato sukhaṃ jīvāti āha.

Devarājā {pb:M:4.0160} rañño dhammaṃ desetvā agamāsi. Rājā tassovāde ṭhatvā dānādīni puññāni katvā saggapuraṃ pūresi.

Satthā imaṃ dhammadesanaṃ āharitvā ‘‘evaṃ, bhikkhave, pubbepi tathāgato ñātatthacariyaṃ acariyevā’’ti vatvā jātakaṃ samodhānesi – ‘‘tadā rājā ānando ahosi, taruṇasālesu nibbattadevatā buddhaparisā, bhaddasāladevarājā pana ahameva ahosi’’nti.

::centre
Bhaddasālajātakavaṇṇanā dutiyā.
::



[466] 3. Samuddavāṇijajātakavaṇṇanā

**Kasanti** {pb:V:4.0143}{pb:P:4.0158} **vapanti te janā**ti idaṃ satthā jetavane viharanto devadattassa pañca kulasatāni gahetvā niraye patitabhāvaṃ ārabbha kathesi. So hi aggasāvakesu parisaṃ gahetvā pakkantesu sokaṃ sandhāretuṃ asakkonto uṇhalohite mukhato nikkhante balavavedanāpīḷito tathāgatassa guṇaṃ anussaritvā ‘‘ahameva nava māse tathāgatassa anatthaṃ cintesiṃ, satthu pana mayi pāpacittaṃ nāma natthi, asītimahātherānampi mayi āghāto nāma natthi, mayā katakammena ahameva idāni anātho jāto, satthārāpimhi vissaṭṭho mahātherehipi ñātiseṭṭhena rāhulattherenapi sakyarājakulehipi, gantvā satthāraṃ khamāpessāmī’’ti parisāya saññaṃ datvā attānaṃ pañcakena gāhāpetvā rattiṃ rattiṃ gacchanto kosalaraṭṭhaṃ sampāpuṇi. Ānandatthero satthu ārocesi ‘‘devadatto kira, bhante, tumhākaṃ khamāpetuṃ āgacchatī’’ti. ‘‘Ānanda, devadatto mama dassanaṃ na labhissatī’’ti.

Atha tasmiṃ sāvatthinagaradvāraṃ sampatte puna thero ārocesi, bhagavāpi tatheva avaca. Tassa jetavane pokkharaṇiyā samīpaṃ āgatassa pāpaṃ matthakaṃ pāpuṇi, sarīre ḍāho uppajji, nhatvā pānīyaṃ pivitukāmo hutvā ‘‘mañcakato maṃ āvuso otāretha, pānīyaṃ pivissāmī’’ti āha. Tassa otāretvā bhūmiyaṃ ṭhapitamattassa cittassāde aladdheyeva mahāpathavī vivaramadāsi. Tāvadeva taṃ avīcito {pb:M:4.0161} aggijālā uṭṭhāya parikkhipitvā gaṇhi. So ‘‘pāpakammaṃ me matthakaṃ patta’’nti tathāgatassa guṇe anussaritvā –

::gatha1
‘‘Imehi aṭṭhīhi tamaggapuggalaṃ, devātidevaṃ naradammasārathiṃ;
::

::gathalast
Samantacakkhuṃ satapuññalakkhaṇaṃ, pāṇehi buddhaṃ saraṇaṃ upemī’’ti. (mi. pa. 4.1.3) –
::

::unindented
Imāya gāthāya saraṇe patiṭṭhahanto avīciparāyaṇo ahosi. Tassa pana pañca upaṭṭhākakulasatāni ahesuṃ. Tānipi tappakkhikāni hutvā dasabalaṃ akkositvā avīcimhiyeva nibbattiṃsu. Evaṃ so tāni pañca kulasatāni gaṇhitvā avīcimhi patiṭṭhito.
::

Athekadivasaṃ bhikkhū dhammasabhāyaṃ kathaṃ samuṭṭhāpesuṃ ‘‘āvuso, devadatto pāpo lābhasakkāragiddhatāya {pb:V:4.0144}{pb:P:4.0159} sammāsambuddhe aṭṭhāne kopaṃ bandhitvā anāgatabhayamanoloketvā pañcahi kulasatehi saddhiṃ avīciparāyaṇo jāto’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na bhikkhave, idāneva devadatto lābhasakkāragiddho hutvā anāgatabhayaṃ na olokesi, pubbepi anāgatabhayaṃ anoloketvā paccuppannasukhagiddhena saddhiṃ parisāya mahāvināsaṃ patto’’ti vatvā atītaṃ āhari.

Atīte bārāṇasiyaṃ brahmadatte rajjaṃ kārente bārāṇasito avidūre kulasahassanivāso mahāvaḍḍhakīgāmo ahosi. Tattha vaḍḍhakī ‘‘tumhākaṃ mañcaṃ karissāma, pīṭhaṃ karissāma, gehaṃ karissāmā’’ti vatvā manussānaṃ hatthato bahuṃ iṇaṃ gahetvā kiñci kātuṃ na sakkhiṃsu. Manussā diṭṭhadiṭṭhe vaḍḍhakī codenti palibuddhanti. Te iṇāyikehi upaddutā sukhaṃ vasituṃ asakkontā ‘‘videsaṃ gantvā yattha katthaci vasissāmā’’ti araññaṃ pavisitvā rukkhe chinditvā mahatiṃ nāvaṃ bandhitvā nadiṃ otāretvā āharitvā gāmato gāvutaḍḍhayojanamatte ṭhāne ṭhapetvā aḍḍharattasamaye gāmaṃ āgantvā puttadāramādāya nāvaṭṭhānaṃ gantvā nāvaṃ {pb:M:4.0162} āruyha anukkamena mahāsamuddaṃ pavisitvā vātavegena vicarantā samuddamajjhe ekaṃ dīpakaṃ pāpuṇiṃsu. Tasmiṃ pana dīpake sayaṃjātasāliucchukadaliambajambupanasatālanāḷikerādīni vividhaphalāni atthi, aññataro pabhinnanāvo puriso paṭhamataraṃ taṃ dīpakaṃ patvā sālibhattaṃ bhuñjamāno ucchuādīni khādamāno thūlasarīro naggo parūḷhakesamassu tasmiṃ dīpake paṭivasati.

Vaḍḍhakī cintayiṃsu ‘‘sace ayaṃ dīpako rakkhasapariggahito bhavissati, sabbepi amhe vināsaṃ pāpuṇissāma, pariggaṇhissāma tāva na’’nti. Atha sattaṭṭha purisā sūrā balavanto {pb:P:4.0160} sannaddhapañcāvudhā hutvā otaritvā dīpakaṃ pariggaṇhiṃsu. Tasmiṃ khaṇe so puriso bhuttapātarāso ucchurasaṃ pivitvā sukhappatto ramaṇīye padese rajatapaṭṭasadise vālukatale sītacchāyāya uttānako nipajjitvā ‘‘jambudīpavāsino kasantā vapantā evarūpaṃ sukhaṃ na labhanti, jambudīpato mayhaṃ ayameva dīpako vara’’nti gāyamāno udānaṃ udānesi. Atha satthā bhikkhū āmantetvā ‘‘so bhikkhave puriso imaṃ udānaṃ udānesī’’ti dassento paṭhamaṃ gāthamāha –

::hangnum
25\.
::

::gatha1
‘‘Kasanti vapanti te janā, manujā kammaphalūpajīvino;
::

::gathalast
Nayimassa dīpakassa bhāgino, jambudīpā idameva no vara’’nti.
::

Tattha {pb:V:4.0145} **te janā**ti te jambudīpavāsino janā. **Kammaphalūpajīvino**ti nānākammānaṃ phalūpajīvino sattā.

Atha te dīpakaṃ pariggaṇhantā purisā tassa gītasaddaṃ sutvā ‘‘manussasaddo viya suyyati, jānissāma na’’nti saddānusārena gantvā taṃ purisaṃ disvā ‘‘yakkho bhavissatī’’ti bhītatasitā sare sannahiṃsu. Sopi te disvā attano vadhabhayena ‘‘nāhaṃ, sāmi, yakkho, purisomhi, jīvitaṃ me dethā’’ti yācanto ‘‘purisā nāma tumhādisā naggā na hontī’’ti vutte punappunaṃ yācitvā manussabhāvaṃ viññāpesi. Te taṃ purisaṃ upasaṅkamitvā sammodanīyaṃ kathaṃ sutvā tassa tattha āgataniyāmaṃ pucchiṃsu. Sopi sabbaṃ tesaṃ kathetvā ‘‘tumhe attano puññasampattiyā idhāgatā{pb:M:4.0163}, ayaṃ uttamadīpo, na ettha sahatthena kammaṃ katvā jīvanti, sayaṃjātasālīnañceva ucchuādīnañcettha anto natthīti anukkaṇṭhantā vasathā’’ti āha. Idha pana vasantānaṃ amhākaṃ añño paripantho {pb:P:4.0161} natthi, aññaṃ bhayaṃ ettha natthi, ayaṃ pana amanussapariggahito, amanussā tumhākaṃ uccārapassāvaṃ disvā kujjheyyuṃ, tasmā taṃ karontā vālukaṃ viyūhitvā vālukāya paṭicchādeyyātha, ettakaṃ idha bhayaṃ, aññaṃ natthi, niccaṃ appamattā bhaveyyāthāti. Te tattha vāsaṃ upagacchiṃsu. Tasmiṃ pana kulasahasse pañcannaṃ pañcannaṃ kulasatānaṃ jeṭṭhakā dve vaḍḍhakī ahesuṃ. Tesu eko bālo ahosi rasagiddho, eko paṇḍito rasesu anallīno.

Aparabhāge sabbepi te tattha sukhaṃ vasantā thūlasarīrā hutvā cintayiṃsu ‘‘ciraṃ pītā no surā, ucchurasena merayaṃ katvā pivissāmā’’ti. Te merayaṃ kāretvā pivitvā madavasena gāyantā naccantā kīḷantā pamattā tattha tattha uccārapassāvaṃ katvā appaṭicchādetvā dīpakaṃ jegucchaṃ paṭikūlaṃ kariṃsu. Devatā ‘‘ime amhākaṃ kīḷāmaṇḍalaṃ paṭikūlaṃ karontī’’ti kujjhitvā ‘‘mahāsamuddaṃ uttarāpetvā dīpakadhovanaṃ karissāmā’’ti mantetvā ‘‘ayaṃ kāḷapakkho, ajja amhākaṃ samāgamo ca bhinno, ito dāni pannarasame divase puṇṇamīuposathadivase candassuggamanavelāya samuddaṃ ubbattetvā sabbepime ghātessāmā’’ti divasaṃ ṭhapayiṃsu. Atha nesaṃ antare eko dhammiko devaputto ‘‘mā ime mama passantassa nassiṃsū’’ti anukampāya tesu sāyamāsaṃ bhuñjitvā gharadvāre sukhakathāya nisinnesu sabbālaṅkārapaṭimaṇḍito sakaladīpaṃ ekobhāsaṃ katvā uttarāya disāya ākāse ṭhatvā ‘‘ambho vaḍḍhakī, devatā tumhākaṃ kuddhā. Imasmiṃ ṭhāne mā vasittha, ito aḍḍhamāsaccayena hi devatā samuddaṃ ubbattetvā {pb:P:4.0162} sabbeva tumhe ghātessanti, ito nikkhamitvā palāyathā’’ti vatvā dutiyaṃ gāthamāha –

::hangnum
26\.
::

::gatha1
‘‘Tipañcarattūpagatamhi {pb:V:4.0146} cande, vego mahā hehiti sāgarassa;
::

::gathalast
Uplavissaṃ dīpamimaṃ uḷāraṃ, mā vo vadhī gacchatha leṇamañña’’nti.
::

Tattha {pb:M:4.0164} **uplavissa**nti imaṃ dīpakaṃ uplavanto ajjhottharanto abhibhavissati. **Mā vo vadhī**ti so sāgaravego tumhe mā vadhi.

Iti so tesaṃ ovādaṃ datvā attano ṭhānameva gato. Tasmiṃ gate aparo sāhasiko kakkhaḷo devaputto ‘‘ime imassa vacanaṃ gahetvā palāyeyyuṃ, ahaṃ nesaṃ gamanaṃ nivāretvā sabbepime mahāvināsaṃ pāpessāmī’’ti cintetvā dibbālaṅkārapaṭimaṇḍito sakaladīpaṃ ekobhāsaṃ karonto āgantvā dakkhiṇāya disāya ākāse ṭhatvā ‘‘eko devaputto idhāgato, no’’ti pucchitvā ‘‘āgato’’ti vutte ‘‘so vo kiṃ kathesī’’ti vatvā ‘‘imaṃ nāma, sāmī’’ti vutte ‘‘so tumhākaṃ idha nivāsaṃ na icchati, dosena katheti, tumhe aññattha agantvā idheva vasathā’’ti vatvā dve gāthā abhāsi –

::hangnum
27\.
::

::gatha1
‘‘Na jātuyaṃ sāgaravārivego, uplavissaṃ dīpamimaṃ uḷāraṃ;
::

::gathalast
Taṃ me nimittehi bahūhi diṭṭhaṃ, mā bhetha kiṃ socatha modathavho.
::

::hangnum
28\.
::

::gatha1
‘‘Pahūtabhakkhaṃ bahuannapānaṃ, pattattha āvāsamimaṃ uḷāraṃ;
::

::gathalast
Na vo bhayaṃ paṭipassāmi kiñci, āputtaputtehi pamodathavho’’ti.
::

Tattha {pb:P:4.0163} **na jātuya**nti na jātu ayaṃ. **Mā bhethā**ti mā bhāyittha. **Modathavho**ti pamoditā pītisomanassajātā hotha. **Āputtaputtehī**ti yāva puttānampi puttehi pamodatha, natthi vo imasmiṃ ṭhāne bhayanti.

Evaṃ so imāhi dvīhi gāthāhi te assāsetvā pakkāmi. Tassa pakkantakāle dhammikadevaputtassa vacanaṃ anādiyanto bālavaḍḍhakī ‘‘suṇantu me, bhonto, vacana’’nti sesavaḍḍhakī āmantetvā pañcamaṃ gāthamāha –

::hangnum
29\.
::

::gatha1
‘‘Yo {pb:M:4.0165} devoyaṃ dakkhiṇāyaṃ disāyaṃ, khemanti pakkosati tassa saccaṃ;
::

::gathalast
Na uttaro vedi bhayābhayassa, mā bhetha kiṃ socatha modathavho’’ti.
::

Tattha {pb:V:4.0147} **dakkhiṇāya**nti dakkhiṇāya, ayameva vā pāṭho.

Taṃ sutvā rasagiddhā pañcasatā vaḍḍhakī tassa bālassa vacanaṃ ādiyiṃsu. Itaro pana paṇḍitavaḍḍhakī tassa vacanaṃ anādiyanto te vaḍḍhakī āmantetvā catasso gāthā abhāsi –

::hangnum
30\.
::

::gatha1
‘‘Yathā ime vippavadanti yakkhā, eko bhayaṃ saṃsati khemameko;
::

::gathalast
Tadiṅgha mayhaṃ vacanaṃ suṇātha, khippaṃ lahuṃ mā vinassimha sabbe.
::

::hangnum
31\.
::

::gatha1
‘‘Sabbe samāgamma karoma nāvaṃ, doṇiṃ daḷhaṃ sabbayantūpapannaṃ;
::

::gatha2
Sace ayaṃ dakkhiṇo saccamāha, moghaṃ paṭikkosati uttaroyaṃ;
::

::gathalast
Sā ceva no hehiti āpadatthā, imañca dīpaṃ na pariccajema.
::

::hangnum
32\.
::

::gatha1
‘‘Sace ca kho uttaro saccamāha, moghaṃ paṭikkosati dakkhiṇoyaṃ;
::

::gathalast
Tameva {pb:P:4.0164} nāvaṃ abhiruyha sabbe, evaṃ mayaṃ sotthi taremu pāraṃ.
::

::hangnum
33\.
::

::gatha1
‘‘Na ve sugaṇhaṃ paṭhamena seṭṭhaṃ, kaniṭṭhamāpāthagataṃ gahetvā;
::

::gathalast
Yo cīdha tacchaṃ paviceyya gaṇhati, sa ve naro seṭṭhamupeti ṭhāna’’nti.
::

Tattha {pb:M:4.0166} **vippavadantī**ti aññamaññaṃ viruddhaṃ vadanti. **Lahu**nti purimassa atthadīpanaṃ. **Doṇi**nti gambhīraṃ mahānāvaṃ. **Sabbayantūpapanna**nti sabbehi phiyārittādīhi yantehi upapannaṃ. **Sā ceva no hehiti āpadatthā**ti sā ca no nāvā pacchāpi uppannāya āpadāya atthā bhavissati, imañca dīpaṃ na pariccajissāma. **Taremū**ti tarissāma. **Na ve sugaṇha**nti na ve sukhena gaṇhitabbaṃ. **Seṭṭha**nti uttamaṃ tathaṃ saccaṃ. **Kaniṭṭha**nti paṭhamavacanaṃ upādāya pacchimavacanaṃ kaniṭṭhaṃ nāma. Idhāpi ‘‘na ve sugaṇha’’nti anuvattateva. Idaṃ vuttaṃ hoti – ambho vaḍḍhakī, yena kenaci paṭhamena vuttavacanaṃ ‘‘idameva seṭṭhaṃ tathaṃ sacca’’nti sukhaṃ na gaṇhitabbameva, yathā ca taṃ, evaṃ kaniṭṭhaṃ gacchā vuttavacanampi ‘‘idameva tathaṃ sacca’’nti na gaṇhitabbaṃ. Yaṃ pana sotavisayaṃ āpāthagataṃ hoti, taṃ āpāthagataṃ gahetvā yo idha paṇḍitapuriso purimavacanañca pacchimavacanañca paviceyya vicinitvā tīretvā upaparikkhitvā tacchaṃ gaṇhāti, yaṃ tathaṃ saccaṃ sabhāvabhūtaṃ, tadeva paccakkhaṃ katvā gaṇhāti. **Sa ve naro seṭṭhamupeti ṭhāna**nti so uttamaṃ ṭhānaṃ upeti adhigacchati vindati labhatīti.

So {pb:V:4.0148} evañca pana vatvā āha – ‘‘ambho, mayaṃ dvinnampi devatānaṃ vacanaṃ karissāma, nāvaṃ tāva sajjeyyāma. Sace paṭhamassa vacanaṃ saccaṃ bhavissati, taṃ nāvaṃ abhiruhitvā palāyissāma, atha itarassa vacanaṃ saccaṃ bhavissati, nāvaṃ ekamante ṭhapetvā idheva vasissāmā’’ti. Evaṃ vutte bālavaḍḍhakī ‘‘ambho, tvaṃ udakapātiyaṃ {pb:P:4.0165} susumāraṃ passasi, atīva dīghaṃ passasi, paṭhamadevaputto amhesu dosavasena kathesi, pacchimo sineheneva, imaṃ evarūpaṃ varadīpaṃ pahāya kuhiṃ gamissāma, sace pana tvaṃ gantukāmo, tava parisaṃ gaṇhitvā nāvaṃ karohi, amhākaṃ nāvāya kiccaṃ natthī’’ti āha. Paṇḍito attano parisaṃ gahetvā nāvaṃ sajjetvā nāvāya sabbūpakaraṇāni āropetvā sapariso nāvāya aṭṭhāsi.

Tato puṇṇamadivase candassa uggamanavelāya samuddato ūmi uttaritvā jāṇukapamāṇā hutvā dīpakaṃ dhovitvā gatā. Paṇḍito samuddassa uttaraṇabhāvaṃ ñatvā nāvaṃ vissajjesi. Bālavaḍḍhakipakkhikāni pañca kulasatāni ‘‘samuddato ūmi dīpadhovanatthāya āgatā, ettakameva eta’’nti kathentā {pb:M:4.0167} nisīdiṃsu. Tato paṭipāṭiyā kaṭippamāṇā purisappamāṇā tālappamāṇā sattatālappamāṇā sāgaraūmi dīpakampi vuyhamānā āgañchi. Paṇḍito upāyakusalatāya rase alaggo sotthinā gato, bālavaḍḍhakī rasagiddhena anāgatabhayaṃ anolokento pañcahi kulasatehi saddhiṃ vināsaṃ patto.

Ito parā sānusāsanī tamatthaṃ dīpayamānā tisso abhisambuddhagāthā honti –

::hangnum
34\.
::

::gatha1
‘‘Yathāpi te sāgaravārimajjhe, sakammunā sotthi vahiṃsu vāṇijā;
::

::gathalast
Anāgatatthaṃ paṭivijjhiyāna, appampi nācceti sa bhūripañño.
::

::hangnum
35\.
::

::gatha1
‘‘Bālā ca mohena rasānugiddhā, anāgataṃ appaṭivijjhiyatthaṃ;
::

::gathalast
Paccuppanne sīdanti atthajāte, samuddamajjhe yathā te manussā.
::

::hangnum
36\.
::

::gatha1
‘‘Anāgataṃ {pb:P:4.0166} paṭikayirātha kiccaṃ, ‘mā maṃ kiccaṃ kiccakāle byadhesi’;
::

::gathalast
Taṃ tādisaṃ paṭikatakiccakāriṃ, na taṃ kiccaṃ kiccakāle byadhetī’’ti.
::

Tattha **sakammunā**ti anāgatabhayaṃ disvā puretaraṃ katena attano kammena. **Sotthi vahiṃsū**ti khemena gamiṃsu. **Vāṇijā**ti samudde vicaraṇabhāvena vaḍḍhakī vuttā. **Paṭivijjhiyānā**ti evaṃ, bhikkhave{pb:V:4.0149}, paṭhamataraṃ kattabbaṃ anāgataṃ atthaṃ paṭivijjhitvā idhaloke bhūripañño kulaputto appamattakampi attano atthaṃ na acceti nātivattati, na hāpetīti attho. **Appaṭivijjhiyattha**nti appaṭivijjhitvā atthaṃ, paṭhamameva kattabbaṃ akatvāti attho. **Paccuppanne**ti yadā taṃ anāgataṃ atthajātaṃ uppajjati, tadā tasmiṃ paccuppanne **sīdanti,** atthe jāte attano patiṭṭhaṃ na labhanti, samudde te bālavaḍḍhakī manussā viya vināsaṃ pāpuṇanti.

**Anāgata**nti {pb:M:4.0168} bhikkhave, paṇḍitapuriso anāgataṃ paṭhamataraṃ kattabbakiccaṃ samparāyikaṃ vā diṭṭhadhammikaṃ vā **paṭikayirātha,** puretarameva kareyya. Kiṃkāraṇā? **Mā maṃ kiccaṃ kiccakāle byadhesi,** pure kattabbañhi pure akayiramānaṃ pacchā paccuppannabhāvappattaṃ attano kiccakāle kāyacittābādhena byadheti, taṃ maṃ mā byadhesīti paṭhamameva naṃ paṇḍito kareyya. **Taṃ tādisa**nti yathā paṇḍitaṃ purisaṃ. **Paṭikatakiccakāri**nti paṭikacceva kattabbakiccakārinaṃ. **Taṃ kiccaṃ kiccakāle**ti anāgataṃ kiccaṃ kayiramānaṃ pacchā paccuppannabhāvappattaṃ attano kiccakāle kāyacittābādhakāle tādisaṃ purimaṃ na byadheti na bādhati. Kasmā? Pureyeva katattāti.

Satthā imaṃ dhammadesanaṃ āharitvā ‘‘na, bhikkhave, idāneva, pubbepi devadatto paccuppannasukhe laggo anāgatabhayaṃ anoloketvā sapariso vināsaṃ patto’’ti vatvā jātakaṃ samodhānesi – ‘‘tadā bālavaḍḍhakī devadatto ahosi, dakkhiṇadisāya ṭhito adhammikadevaputto kokāliko, uttaradisāya ṭhito dhammikadevaputto sāriputto, paṇḍitavaḍḍhakī pana ahameva ahosi’’nti.

::centre
Samuddavāṇijajātakavaṇṇanā tatiyā.
::



[467] 4. Kāmajātakavaṇṇanā

**Kāmaṃ** {pb:P:4.0167} **kāmayamānassā**ti idaṃ satthā jetavane viharanto aññataraṃ brāhmaṇaṃ ārabbha kathesi. Eko kira sāvatthivāsī brāhmaṇo aciravatītīre khettakaraṇatthāya araññaṃ koṭesi. Satthā tassa upanissayaṃ disvā sāvatthiṃ piṇḍāya pavisanto maggā okkamma tena saddhiṃ paṭisanthāraṃ katvā ‘‘kiṃ karosi brāhmaṇā’’ti vatvā ‘‘khettaṭṭhānaṃ koṭāpemi bho, gotamā’’ti vutte ‘‘sādhu, brāhmaṇa, kammaṃ karohī’’ti vatvā agamāsi. Eteneva upāyena chinnarukkhe hāretvā khettassa sodhanakāle kasanakāle kedārabandhanakāle vapanakāleti punappunaṃ gantvā tena saddhiṃ {pb:V:4.0150} paṭisanthāramakāsi. Vapanadivase pana so brāhmaṇo ‘‘ajja, bho gotama, mayhaṃ vappamaṅgalaṃ, ahaṃ imasmiṃ sasse nipphanne buddhappamukhassa bhikkhusaṅghassa {pb:M:4.0169} mahādānaṃ dassāmī’’ti āha. Satthā tuṇhībhāvena adhivāsetvā pakkāmi. Punekadivasaṃ brāhmaṇo sassaṃ olokento aṭṭhāsi. Satthāpi tattha gantvā ‘‘kiṃ karosi brāhmaṇā’’ti pucchitvā ‘‘sassaṃ olokemi bho gotamā’’ti vutte ‘‘sādhu brāhmaṇā’’ti vatvā pakkāmi. Tadā brāhmaṇo cintesi ‘‘samaṇo gotamo abhiṇhaṃ āgacchati, nissaṃsayaṃ bhattena atthiko, dassāmahaṃ tassa bhatta’’nti. Tassevaṃ cintetvā gehaṃ gatadivase satthāpi tattha agamāsi. Atha brāhmaṇassa ativiya vissāso ahosi. Aparabhāge pariṇate sasse ‘‘sve khettaṃ lāyissāmī’’ti sanniṭṭhānaṃ katvā nipanne brāhmaṇe aciravatiyā upari sabbarattiṃ karakavassaṃ vassi. Mahogho āgantvā ekanāḷimattampi anavasesaṃ katvā sabbaṃ sassaṃ samuddaṃ pavesesi. Brāhmaṇo oghamhi patite sassavināsaṃ oloketvā sakabhāvena saṇṭhātuṃ nāhosi, balavasokābhibhūto hatthena uraṃ paharitvā paridevamāno rodanto nipajji.

Satthā paccūsasamaye sokābhibhūtaṃ brāhmaṇaṃ disvā ‘‘brāhmaṇassāvassayo bhavissāmī’’ti punadivase sāvatthiyaṃ piṇḍāya caritvā piṇḍapātapaṭikkanto bhikkhū vihāraṃ pesetvā pacchāsamaṇena saddhiṃ tassa gehadvāraṃ agamāsi. Brāhmaṇo satthu āgatabhāvaṃ {pb:P:4.0168} sutvā ‘‘paṭisanthāratthāya me sahāyo āgato bhavissatī’’ti paṭiladdhassāso āsanaṃ paññapesi. Satthā pavisitvā paññattāsane nisīditvā ‘‘brāhmaṇa, kasmā tvaṃ dummanosi, kiṃ te aphāsuka’’nti pucchi. Bho gotama, aciravatītīre mayā rukkhacchedanato paṭṭhāya kataṃ kammaṃ tumhe jānātha, ahaṃ ‘‘imasmiṃ sasse nipphanne tumhākaṃ dānaṃ dassāmī’’ti vicarāmi, idāni me sabbaṃ taṃ sassaṃ mahogho samuddameva pavesesi, kiñci avasiṭṭhaṃ natthi, sakaṭasatamattaṃ dhaññaṃ vinaṭṭhaṃ, tena me mahāsoko uppannoti. ‘‘Kiṃ pana, brāhmaṇa, socantassa naṭṭhaṃ punāgacchatī’’ti. ‘‘No hetaṃ bho gotamā’’ti. ‘‘Evaṃ sante kasmā socasi, imesaṃ sattānaṃ dhanadhaññaṃ nāma uppajjanakāle uppajjati, nassanakāle nassati, kiñci saṅkhāragataṃ anassanadhammaṃ nāma natthi, mā cintayī’’ti. Iti naṃ satthā samassāsetvā tassa sappāyadhammaṃ desento **kāmasuttaṃ** (su. ni. 772 ādayo) kathesi. Suttapariyosāne {pb:M:4.0170} socanto brāhmaṇo sotāpattiphale patiṭṭhahi. Satthā taṃ nissokaṃ katvā uṭṭhāyāsanā vihāraṃ agamāsi. ‘‘Satthā asukaṃ nāma brāhmaṇaṃ sokasallasamappitaṃ nissokaṃ katvā sotāpattiphale patiṭṭhāpesī’’ti sakalanagaraṃ aññāsi. Bhikkhū dhammasabhāyaṃ kathaṃ samuṭṭhāpesuṃ ‘‘āvuso, dasabalo brāhmaṇena saddhiṃ mittaṃ katvā vissāsiko hutvā upāyeneva tassa sokasallasamappitassa dhammaṃ desetvā taṃ {pb:V:4.0151} nissokaṃ katvā sotāpattiphale patiṭṭhāpesī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepāhaṃ etaṃ nissokamakāsi’’nti vatvā atītaṃ āhari.

Atīte bārāṇasiyaṃ brahmadattassa rañño dve puttā ahesuṃ. So jeṭṭhakassa uparajjaṃ adāsi, kaniṭṭhassa senāpatiṭṭhānaṃ. Aparabhāge brahmadatte kālakate amaccā jeṭṭhakassa abhisekaṃ paṭṭhapesuṃ. So ‘‘na mayhaṃ rajjenattho, kaniṭṭhassa me dethā’’ti vatvā punappunaṃ yāciyamānopi paṭikkhipitvā kaniṭṭhassa abhiseke kate ‘‘na me issariyenattho’’ti uparajjādīnipi na icchi. ‘‘Tena hi sādūni bhojanāni bhuñjanto idheva vasāhī’’ti vuttepi ‘‘na me imasmiṃ nagare kiccaṃ atthī’’ti bārāṇasito {pb:P:4.0169} nikkhamitvā paccantaṃ gantvā ekaṃ seṭṭhikulaṃ nissāya sahatthena kammaṃ karonto vasi. Te aparabhāge tassa rājakumārabhāvaṃ ñatvā kammaṃ kātuṃ nādaṃsu, kumāraparihāreneva taṃ parihariṃsu. Aparabhāge rājakammikā khettappamāṇaggahaṇatthāya taṃ gāmaṃ agamaṃsu. Seṭṭhi rājakumāraṃ upasaṅkamitvā ‘‘sāmi, mayaṃ tumhe posema, kaniṭṭhabhātikassa paṇṇaṃ pesetvā amhākaṃ baliṃ hārethā’’ti āha. So ‘‘sādhū’’ti sampaṭicchitvā ‘‘ahaṃ asukaseṭṭhikulaṃ nāma upanissāya vasāmi, maṃ nissāya etesaṃ baliṃ vissajjehī’’ti paṇṇaṃ pesesi. Rājā ‘‘sādhū’’ti vatvā tathā kāresi.

Atha naṃ sakalagāmavāsinopi janapadavāsinopi upasaṅkamitvā ‘‘mayaṃ tumhākaññeva baliṃ dassāma, amhākampi suṅkaṃ vissajjāpehī’’ti āhaṃsu. So tesampi atthāya paṇṇaṃ pesetvā vissajjāpesi. Tato {pb:M:4.0171} paṭṭhāya te tasseva baliṃ adaṃsu. Athassa mahālābhasakkāro ahosi, tena saddhiññevassa taṇhāpi mahatī jātā. So aparabhāgepi sabbaṃ janapadaṃ yāci, upaḍḍharajjaṃ yāci, kaniṭṭhopi tassa adāsiyeva. So taṇhāya vaḍḍhamānāya upaḍḍharajjenapi asantuṭṭho ‘‘rajjaṃ gaṇhissāmī’’ti janapadaparivuto taṃ nagaraṃ gantvā bahinagare ṭhatvā ‘‘rajjaṃ vā me detu yuddhaṃ vā’’ti kaniṭṭhassa paṇṇaṃ pahiṇi. Kaniṭṭho cintesi ‘‘ayaṃ bālo pubbe rajjampi uparajjādīnipi paṭikkhipitvā idāni ‘yuddhena gaṇhāmī’ti vadati, sace kho panāhaṃ imaṃ yuddhena māressāmi, garahā me bhavissati, kiṃ me rajjenā’’ti. Athassa ‘‘alaṃ yuddhena, rajjaṃ gaṇhatū’’ti pesesi. So rajjaṃ gaṇhitvā kaniṭṭhassa uparajjaṃ datvā tato paṭṭhāya rajjaṃ kārento taṇhāvasiko hutvā ekena rajjena asantuṭṭho dve tīṇi rajjāni patthetvā {pb:P:4.0170} taṇhāya koṭiṃ nāddasa.

Tadā {pb:V:4.0152} sakko devarājā ‘‘ke nu kho loke mātāpitaro upaṭṭhahanti, ke dānādīni puññāni karonti, ke taṇhāvasikā’’ti olokento tassa taṇhāvasikabhāvaṃ ñatvā ‘‘ayaṃ bālo bārāṇasirajjenapi na tussati, ahaṃ sikkhāpessāmi na’’nti māṇavakavesena rājadvāre ṭhatvā ‘‘eko upāyakusalo māṇavo dvāre ṭhito’’ti ārocāpetvā ‘‘pavisatū’’ti vutte pavisitvā rājānaṃ jayāpetvā ‘‘kiṃkāraṇā āgatosī’’ti vutte ‘‘mahārāja tumhākaṃ kiñci vattabbaṃ atthi, raho paccāsīsāmī’’ti āha. Sakkānubhāvena tāvadeva manussā paṭikkamiṃsu. Atha naṃ māṇavo ‘‘ahaṃ, mahārāja, phītāni ākiṇṇamanussāni sampannabalavāhanāni tīṇi nagarāni passāmi, ahaṃ te attano ānubhāvena tesu rajjaṃ gahetvā dassāmi, papañcaṃ akatvā sīghaṃ gantuṃ vaṭṭatī’’ti āha. So taṇhāvasiko rājā ‘‘sādhū’’ti sampaṭicchitvā sakkānubhāvena ‘‘ko vā tvaṃ, kuto vā āgato, kiṃ vā te laddhuṃ vaṭṭatī’’ti na pucchi. Sopi ettakaṃ vatvā tāvatiṃsabhavanameva agamāsi.

Rājā amacce pakkosāpetvā ‘‘eko māṇavo ‘amhākaṃ tīṇi rajjāni gahetvā dassāmī’ti āha, taṃ pakkosatha, nagare bheriṃ carāpetvā {pb:M:4.0172} balakāyaṃ sannipātāpetha, papañcaṃ akatvā tīṇi rajjāni gaṇhissāmī’’ti vatvā ‘‘kiṃ pana te, mahārāja, tassa māṇavassa sakkāro vā kato, nivāsaṭṭhānaṃ vā pucchita’’nti vutte ‘‘neva sakkāraṃ akāsiṃ, na nivāsaṭṭhānaṃ pucchiṃ, gacchatha naṃ upadhārethā’’ti āha. Upadhārentā naṃ adisvā ‘‘mahārāja, sakalanagare māṇavaṃ na passāmā’’ti ārocesuṃ. Taṃ sutvā rājā domanassajāto ‘‘tīsu nagaresu rajjaṃ naṭṭhaṃ, mahantenamhi yasena parihīno, ‘neva me paribbayaṃ adāsi, na ca pucchi nivāsaṭṭhāna’nti mayhaṃ kujjhitvā māṇavo {pb:P:4.0171} anāgato bhavissatī’’ti punappunaṃ cintesi. Athassa taṇhāvasikassa sarīre ḍāho uppajji, sarīre pariḍayhante udaraṃ khobhetvā lohitapakkhandikā udapādi. Ekaṃ bhājanaṃ pavisati, ekaṃ nikkhamati, vejjā tikicchituṃ na sakkonti, rājā kilamati. Athassa byādhitabhāvo sakalanagare pākaṭo ahosi.

Tadā bodhisatto takkasilato sabbasippāni uggaṇhitvā bārāṇasinagare mātāpitūnaṃ santikaṃ āgato taṃ rañño pavattiṃ sutvā ‘‘ahaṃ tikicchissāmī’’ti rājadvāraṃ gantvā ‘‘eko kira taruṇamāṇavo tumhe tikicchituṃ āgato’’ti ārocāpesi. Rājā ‘‘mahantamahantā disāpāmokkhavejjāpi maṃ tikicchituṃ na sakkonti, kiṃ taruṇamāṇavo sakkhissati, paribbayaṃ datvā vissajjetha na’’nti āha. Taṃ sutvā māṇavo ‘‘mayhaṃ vejjakammena vetanaṃ natthi, ahaṃ tikicchāmi, kevalaṃ bhesajjamūlamattaṃ detū’’ti āha. Taṃ sutvā {pb:V:4.0153} rājā ‘‘sādhū’’ti pakkosāpesi. Māṇavo rājānaṃ vanditvā ‘‘mā bhāyi, mahārāja, ahaṃ te tikicchāmi, apica kho pana me rogassa samuṭṭhānaṃ ācikkhāhī’’ti āha. Rājā harāyamāno ‘‘kiṃ te samuṭṭhānena, bhesajjaṃ eva karohī’’ti āha. Mahārāja, vejjā nāma ‘‘ayaṃ byādhi imaṃ nissāya samuṭṭhito’’ti ñatvā anucchavikaṃ bhesajjaṃ karontīti. Rājā ‘‘sādhu tātā’’ti samuṭṭhānaṃ kathento ‘‘ekena māṇavena āgantvā tīsu nagaresu rajjaṃ gahetvā dassāmī’’tiādiṃ katvā sabbaṃ kathetvā ‘‘iti me tāta, taṇhaṃ nissāya byādhi uppanno, sace tikicchituṃ sakkosi, tikicchāhī’’ti āha. Kiṃ pana mahārāja, socanāya tāni nagarāni sakkā laddhunti? ‘‘Na sakkā tātā’’ti. ‘‘Evaṃ sante kasmā socasi, mahārāja, sabbameva hi saviññāṇakāviññāṇakavatthuṃ {pb:M:4.0173} attano kāyaṃ ādiṃ katvā pahāya gamanīyaṃ{pb:P:4.0172}, catūsu nagaresu rajjaṃ gahetvāpi tvaṃ ekappahāreneva na catasso bhattapātiyo bhuñjissasi, na catūsu sayanesu sayissasi, na cattāri vatthayugāni acchādessasi, taṇhāvasikena nāma bhavituṃ na vaṭṭati, ayañhi taṇhā nāma vaḍḍhamānā catūhi apāyehi muccituṃ na detīti.

Iti naṃ mahāsatto ovaditvā athassa dhammaṃ desento imā gāthā abhāsi –

::hangnum
37\.
::

::gatha1
‘‘Kāmaṃ kāmayamānassa, tassa ce taṃ samijjhati;
::

::gathalast
Addhā pītimano hoti, laddhā macco yadicchati.
::

::hangnum
38\.
::

::gatha1
‘‘Kāmaṃ kāmayamānassa, tassa ce taṃ samijjhati;
::

::gathalast
Tato naṃ aparaṃ kāme, ghamme taṇhaṃva vindati.
::

::hangnum
39\.
::

::gatha1
‘‘Gavaṃva siṅgino siṅgaṃ, vaḍḍhamānassa vaḍḍhati;
::

::gatha2
Evaṃ mandassa posassa, bālassa avijānato;
::

::gathalast
Bhiyyo taṇhā pipāsā ca, vaḍḍhamānassa vaḍḍhati.
::

::hangnum
40\.
::

::gatha1
‘‘Pathabyā sāliyavakaṃ, gavāssaṃ dāsaporisaṃ;
::

::gathalast
Datvā ca nālamekassa, iti vidvā samaṃ care.
::

::hangnum
41\.
::

::gatha1
‘‘Rājā pasayha pathaviṃ vijitvā, sasāgarantaṃ mahimāvasanto;
::

::gathalast
Oraṃ samuddassa atittarūpo, pāraṃ samuddassapi patthayetha.
::

::hangnum
42\.
::

::gatha1
‘‘Yāva {pb:V:4.0154} anussaraṃ kāme, manasā titti nājjhagā;
::

::gathalast
Tato nivattā paṭikkamma disvā, te ve sutittā ye paññāya tittā.
::

::hangnum
43\.
::

::gatha1
‘‘Paññāya tittinaṃ seṭṭhaṃ, na so kāmehi tappati;
::

::gathalast
Paññāya tittaṃ purisaṃ, taṇhā na kurute vasaṃ.
::

::hangnum
44\.
::

::gatha1
‘‘Apacinetheva {pb:M:4.0174} kāmānaṃ, appicchassa alolupo;
::

::gathalast
Samuddamatto puriso, na so kāmehi tappati.
::

::hangnum
45\.
::

::gatha1
‘‘Rathakārova cammassa, parikantaṃ upāhanaṃ;
::

::gatha2
Yaṃ {pb:P:4.0173} yaṃ cajati kāmānaṃ, taṃ taṃ sampajjate sukhaṃ;
::

::gathalast
Sabbañce sukhamiccheyya, sabbe kāme pariccaje’’ti.
::

Tattha **kāma**nti vatthukāmampi kilesakāmampi. **Kāmayamānassā**ti patthayamānassa. **Tassa ce taṃ samijjhatī**ti tassa puggalassa taṃ kāmitavatthu samijjhati ce, nipphajjati ceti attho. **Tato naṃ aparaṃ kāme**ti ettha **na**nti nipātamattaṃ. **Apara**nti parabhāgadīpanaṃ. **Kāme**ti upayogabahuvacanaṃ. Idaṃ vuttaṃ hoti – sace kāmaṃ kāmayamānassa taṃ kāmitavatthu samijjhati, tasmiṃ samiddhe tato paraṃ so puggalo kāmayamāno yathā nāma **ghamme** gimhakāle vātātapena kilanto **taṇhaṃ vindati,** pānīyapipāsaṃ paṭilabhati, evaṃ bhiyyo kāmataṇhāsaṅkhāte kāme vindati paṭilabhati, rūpataṇhādikā taṇhā cassa vaḍḍhatiyevāti. **Gavaṃvā**ti gorūpassa viya. **Siṅgino**ti matthakaṃ padāletvā uṭṭhitasiṅgassa. **Mandassā**ti mandapaññassa. **Bālassā**ti bāladhamme yuttassa. Idaṃ vuttaṃ hoti – yathā vacchakassa vaḍḍhantassa sarīreneva saddhiṃ siṅgaṃ vaḍḍhati, evaṃ andhabālassapi appattakāmataṇhā ca pattakāmapipāsā ca aparāparaṃ vaḍḍhatīti.

**Sāliyavaka**nti sālikhettayavakhettaṃ. Etena sāliyavādikaṃ sabbaṃ dhaññaṃ dasseti, dutiyapadena sabbaṃ dvipadacatuppadaṃ dasseti. Paṭhamapadena vā sabbaṃ aviññāṇakaṃ, itarena saviññāṇakaṃ. **Datvā cā**ti datvāpi. Idaṃ vuttaṃ hoti – tiṭṭhantu tīṇi rajjāni, sace so māṇavo aññaṃ vā sakalampi pathaviṃ saviññāṇakāviññāṇakaratanapūraṃ kassaci datvā gaccheyya, idampi ettakaṃ vatthu ekasseva apariyantaṃ, evaṃ duppūrā esā taṇhā nāma. **Iti vidvā samaṃ care**ti evaṃ jānanto puriso taṇhāvasiko ahutvā kāyasamācārādīni pūrento careyya.

**Ora**nti {pb:V:4.0155}{pb:M:4.0175} orimakoṭṭhāsaṃ patvā tena atittarūpo puna samuddapārampi patthayetha. Evaṃ taṇhāvasikasattā nāma duppūrāti dasseti. **Yāvā**ti aniyāmitaparicchedo. **Anussara**nti anussaranto. **Nājjhagā**ti na vindati. Idaṃ vuttaṃ hoti – mahārāja, puriso apariyantepi kāme {pb:P:4.0174} manasā anussaranto tittiṃ na vindati, pattukāmova hoti, evaṃ kāmesu sattānaṃ taṇhā vaḍḍhateva. **Tato nivattā**ti tato pana vatthukāmakilesakāmato cittena nivattitvā kāyena paṭikkamma ñāṇena ādīnavaṃ disvā ye paññāya tittā paripuṇṇā, te tittā nāma.

**Paññāya tittinaṃ seṭṭha**nti paññāya tittīnaṃ ayaṃ paripuṇṇaseṭṭho, ayameva vā pāṭho. **Na so kāmehi tappatī**ti ‘‘na hī’’tipi pāṭho. Yasmā paññāya titto puriso kāmehi na pariḍayhatīti attho. **Na kurute vasa**nti tādisañhi purisaṃ taṇhā vase vattetuṃ na sakkoti, sveva pana taṇhāya ādīnavaṃ disvā sarabhaṅgamāṇavo viya ca aḍḍhamāsakarājā viya ca taṇhāvase na pavattatīti attho. **Apacinethevā**ti viddhaṃsetheva. **Samuddamatto**ti mahatiyā paññāya samannāgatattā samuddappamāṇo. So mahantena aggināpi samuddo viya kilesakāmehi na tappati na ḍayhati.

**Rathakāro**ti cammakāro. **Parikanta**nti parikantanto. Idaṃ vuttaṃ hoti – yathā cammakāro upāhanaṃ parikantanto yaṃ yaṃ cammassa agayhūpagaṭṭhānaṃ hoti, taṃ taṃ cajitvā upāhanaṃ katvā upāhanamūlaṃ labhitvā sukhito hoti, evameva paṇḍito cammakārasatthasadisāya paññāya kantanto yaṃ yaṃ odhiṃ kāmānaṃ cajati, tena tenassa kāmodhinā rahitaṃ taṃ taṃ kāyakammaṃ vacīkammaṃ manokammañca sukhaṃ sampajjati vigatadarathaṃ, sace pana sabbampi kāyakammādisukhaṃ vigatapariḷāhameva iccheyya, kasiṇaṃ bhāvetvā jhānaṃ nibbattetvā sabbe kāme pariccajeti.

Bodhisattassa pana imaṃ gāthaṃ kathentassa rañño setacchattaṃ ārammaṇaṃ katvā odātakasiṇajjhānaṃ udapādi, rājāpi arogo ahosi. So tuṭṭho sayanā vuṭṭhahitvā ‘‘ettakā vejjā maṃ tikicchituṃ nāsakkhiṃsu, {pb:M:4.0176} paṇḍitamāṇavo pana attano ñāṇosadhena maṃ nirogaṃ akāsī’’ti tena saddhiṃ sallapanto dasamaṃ gāthamāha –

::hangnum
46\.
::

::gatha1
‘‘Aṭṭha {pb:P:4.0175} te bhāsitā gāthā, sabbā honti sahassiyā;
::

::gathalast
Paṭigaṇha mahābrahme, sādhetaṃ tava bhāsita’’nti.
::

Tattha {pb:V:4.0156} **aṭṭhā**ti dutiyagāthaṃ ādiṃ katvā kāmādīnavasaṃyuttā aṭṭha. **Sahassiyā**ti sahassārahā. **Paṭigaṇhā**ti aṭṭha sahassāni gaṇha. **Sādhetaṃ tava bhāsita**nti sādhu etaṃ tava vacanaṃ.

Taṃ sutvā mahāsatto ekādasamaṃ gāthamāha –

::hangnum
47\.
::

::gatha1
‘‘Na me attho sahassehi, satehi nahutehi vā;
::

::gathalast
Pacchimaṃ bhāsato gāthaṃ, kāme me na rato mano’’ti.
::

Tattha **pacchima**nti ‘‘rathakārova cammassā’’ti gāthaṃ. **Kāme me na rato mano**ti imaṃ gāthaṃ bhāsamānasseva mama vatthukāmepi kilesakāmepi mano nābhiramāmi. Ahañhi imaṃ gāthaṃ bhāsamāno attanova dhammadesanāya jhānaṃ nibbattesiṃ, mahārājāti.

Rājā bhiyyosomattāya tussitvā mahāsattaṃ vaṇṇento osānagāthamāha –

::hangnum
48\.
::

::gatha1
‘‘Bhadrako vatāyaṃ māṇavako, sabbalokavidū muni;
::

::gathalast
Yo imaṃ taṇhaṃ dukkhajananiṃ, parijānāti paṇḍito’’ti.
::

Tattha **dukkhajanani**nti sakalavaṭṭadukkhajananiṃ. **Parijānātī**ti parijāni paricchindi, luñcitvā nīharīti bodhisattaṃ vaṇṇento evamāha.

Bodhisattopi ‘‘mahārāja, appamatto hutvā dhammaṃ carā’’ti rājānaṃ ovaditvā ākāsena himavantaṃ gantvā isipabbajjaṃ pabbajitvā yāvatāyukaṃ ṭhatvā brahmavihāre bhāvetvā aparihīnajjhāno hutvā brahmalokūpago ahosi.

Satthā {pb:M:4.0177} imaṃ dhammadesanaṃ āharitvā ‘‘evaṃ, bhikkhave, pubbepāhaṃ etaṃ brāhmaṇaṃ nissokamakāsi’’nti vatvā jātakaṃ samodhānesi – ‘‘tadā rājā esa brāhmaṇo ahosi, paṇḍitamāṇavo pana ahameva ahosi’’nti.

::centre
Kāmajātakavaṇṇanā catutthā.
::



[468] 5. Janasandhajātakavaṇṇanā

**Dasa** {pb:V:4.0157}{pb:P:4.0176} **khalū**ti idaṃ satthā jetavane viharanto kosalarañño ovādatthāya kathesi. Ekasmiñhi kāle rājā issariyamadamatto kilesasukhanissito vinicchayampi na paṭṭhapesi, buddhupaṭṭhānampi pamajji. So ekadivase dasabalaṃ anussaritvā ‘‘satthāraṃ vandissāmī’’ti bhuttapātarāso rathavaramāruyha vihāraṃ gantvā satthāraṃ vanditvā nisīdi. Atha naṃ satthā ‘‘kiṃ mahārāja ciraṃ na paññāyasī’’ti vatvā ‘‘bahukiccatāya no bhante buddhupaṭṭhānassa okāso na jāto’’ti vutte ‘‘mahārāja, mādise nāma ovādadāyake sabbaññubuddhe dhuravihāre viharante ayuttaṃ tava pamajjituṃ, raññā nāma rājakiccesu appamattena bhavitabbaṃ, raṭṭhavāsīnaṃ mātāpitusamena agatigamanaṃ pahāya dasa rājadhamme akopentena rajjaṃ kāretuṃ vaṭṭati, rañño hi dhammikabhāve sati parisāpissa dhammikā honti, anacchariyaṃ kho panetaṃ, yaṃ mayi anusāsante tvaṃ dhammena rajjaṃ kāreyyāsi, porāṇakapaṇḍitā anusāsakaācariye avijjamānepi attano matiyāva tividhasucaritadhamme patiṭṭhāya mahājanassa dhammaṃ desetvā saggapathaṃ pūrayamānā agamaṃsū’’ti vatvā tena yācito atītaṃ āhari.

Atīte bārāṇasiyaṃ brahmadatte rajjaṃ kārente bodhisatto tassa aggamahesiyā kucchimhi nibbatti, ‘‘janasandhakumāro’’tissa nāmaṃ kariṃsu. Athassa vayappattassa takkasilato sabbasippāni uggaṇhitvā āgatakāle rājā sabbāni bandhanāgārāni sodhāpetvā uparajjaṃ adāsi. So aparabhāge pitu accayena rajje patiṭṭhāya catūsu nagaradvāresu {pb:M:4.0178} nagaramajjhe rājadvāre cāti cha dānasālāyo kārāpetvā divase divase cha satasahassāni pariccajitvā sakalajambudīpaṃ saṅkhobhetvā mahādānaṃ pavattento bandhanāgārāni niccaṃ vivaṭāni kārāpetvā dhammabhaṇḍikaṃ sodhāpetvā catūhi saṅgahavatthūhi lokaṃ saṅgaṇhanto pañca sīlāni {pb:P:4.0177} rakkhanto uposathavāsaṃ vasanto dhammena rajjaṃ kāresi. Antarantarā ca raṭṭhavāsino sannipātāpetvā ‘‘dānaṃ detha, sīlaṃ samādiyatha, bhāvanaṃ bhāvetha, dhammena kammante ca vohāre ca payojetha, daharakāleyeva sippāni uggaṇhatha, dhanaṃ uppādetha, gāmakūṭakammaṃ vā pisuṇavācākammaṃ vā mā karittha, caṇḍā pharusā mā ahuvattha, mātupaṭṭhānaṃ pitupaṭṭhānaṃ pūretha, kule jeṭṭhāpacāyino bhavathā’’ti dhammaṃ desetvā mahājane sucaritadhamme patiṭṭhāpesi. So ekadivasaṃ pannarasīuposathe samādinnuposatho ‘‘mahājanassa bhiyyo hitasukhatthāya appamādavihāratthāya dhammaṃ desessāmī’’ti cintetvā nagare bheriṃ carāpetvā attano orodhe ādiṃ katvā sabbanagarajanaṃ sannipātāpetvā rājaṅgaṇe alaṅkaritvā alaṅkataratanamaṇḍapamajjhe supaññattavarapallaṅke nisīditvā ‘‘ambho, nagaravāsino tumhākaṃ {pb:V:4.0158} tapanīye ca atapanīye ca dhamme desessāmi, appamattā hutvā ohitasotā sakkaccaṃ suṇāthā’’ti vatvā dhammaṃ desesi.

Satthā saccaparibhāvitaṃ mukharatanaṃ vivaritvā taṃ dhammadesanaṃ madhurena sarena kosalarañño āvi karonto –

::hangnum
49\.
::

::gatha1
‘‘Dasa khalu imāni ṭhānāni, yāni pubbe akaritvā;
::

::gathalast
Sa pacchā manutappati, iccevāha janasandho.
::

::hangnum
50\.
::

::gatha1
‘‘Aladdhā vittaṃ tappati, pubbe asamudānitaṃ;
::

::gathalast
Na pubbe dhanamesissaṃ, iti pacchānutappati.
::

::hangnum
51\.
::

::gatha1
‘‘Sakyarūpaṃ pure santaṃ, mayā sippaṃ na sikkhitaṃ;
::

::gathalast
Kicchā vutti asippassa, iti pacchānutappati.
::

::hangnum
52\.
::

::gatha1
‘‘Kūṭavedī pure āsiṃ, pisuṇo piṭṭhimaṃsiko;
::

::gathalast
Caṇḍo ca pharuso cāpi, iti pacchānutappati.
::

::hangnum
53\.
::

::gatha1
‘‘Pāṇātipātī {pb:P:4.0178}{pb:M:4.0179} pure āsiṃ, luddo cāpi anāriyo;
::

::gathalast
Bhūtānaṃ nāpacāyissaṃ, iti pacchānutappati.
::

::hangnum
54\.
::

::gatha1
‘‘Bahūsu vata santīsu, anāpādāsu itthisu;
::

::gathalast
Paradāraṃ asevissaṃ, iti pacchānutappati.
::

::hangnum
55\.
::

::gatha1
‘‘Bahumhi vata santamhi, annapāne upaṭṭhite;
::

::gathalast
Na pubbe adadaṃ dānaṃ, iti pacchānutappati.
::

::hangnum
56\.
::

::gatha1
‘‘Mātaraṃ pitaraṃ cāpi, jiṇṇakaṃ gatayobbanaṃ;
::

::gathalast
Pahu santo na posissaṃ, iti pacchānutappati.
::

::hangnum
57\.
::

::gatha1
‘‘Ācariyamanusatthāraṃ{pb:V:4.0159}, sabbakāmarasāharaṃ;
::

::gathalast
Pitaraṃ atimaññissaṃ, iti pacchānutappati.
::

::hangnum
58\.
::

::gatha1
‘‘Samaṇe brāhmaṇe cāpi, sīlavante bahussute;
::

::gathalast
Na pubbe payirupāsissaṃ, iti pacchānutappati.
::

::hangnum
59\.
::

::gatha1
‘‘Sādhu hoti tapo ciṇṇo, santo ca payirupāsito;
::

::gathalast
Na ca pubbe tapo ciṇṇo, iti pacchānutappati.
::

::hangnum
60\.
::

::gatha1
‘‘Yo ca etāni ṭhānāni, yoniso paṭipajjati;
::

::gathalast
Karaṃ purisakiccāni, sa pacchā nānutappatī’’ti. – imā gāthā āha;
::

Tattha **ṭhānānī**ti kāraṇāni. **Pubbe**ti paṭhamameva akaritvā. **Sa pacchā manutappatī**ti so paṭhamaṃ kattabbānaṃ akārako puggalo pacchā idhalokepi paralokepi tappati kilamati. ‘‘Pacchā vā anutappatī’’tipi pāṭho. **Iccevāhā**ti iti evaṃ āhāti padacchedo, iti evaṃ rājā janasandho avoca. Iccassuhātipi pāṭho. Tattha assu-kāro nipātamattaṃ iti assu āhāti padacchedo. Idāni tāni dasa tapanīyakāraṇāni pakāsetuṃ bodhisattassa dhammakathā hoti. Tattha **pubbe**ti paṭhamameva taruṇakāle parakkamaṃ katvā **asamudānitaṃ** asambhataṃ dhanaṃ {pb:M:4.0180} mahallakakāle alabhitvā tappati socati, pare ca sukhite disvā sayaṃ dukkhaṃ jīvanto ‘‘pubbe dhanaṃ na pariyesissa’’nti evaṃ pacchā anutappati, tasmā mahallakakāle sukhaṃ jīvitukāmā daharakāleyeva dhammikāni kasikammādīni katvā dhanaṃ pariyesathāti dasseti.

**Pure santa**nti pure daharakāle ācariye payirupāsitvā mayā kātuṃ sakyarūpaṃ samānaṃ hatthisippādikaṃ kiñci sippaṃ na {pb:P:4.0179} sikkhitaṃ. **Kicchā**ti mahallakakāle asippassa dukkhā jīvitavutti, neva sakkā tadā sippaṃ sikkhituṃ, tasmā mahallakakāle sukhaṃ jīvitukāmā taruṇakāleyeva sippaṃ sikkhathāti dasseti. **Kuṭavedī**ti kūṭajānanako gāmakūṭako vā lokassa anatthakārako vā tulākūṭādikārako vā kūṭaṭṭakārako vāti attho. **Āsi**nti evarūpo ahaṃ pubbe ahosiṃ. **Pisuṇo**ti pesuññakāraṇo. **Piṭṭhimaṃsiko**ti lañjaṃ gahetvā asāmike sāmike karonto paresaṃ piṭṭhimaṃsakhādako. **Iti pacchā**ti evaṃ maraṇamañce nipanno anutappati{pb:V:4.0160}, tasmā sace niraye na vasitukāmāttha, mā evarūpaṃ pāpakammaṃ karitthāti ovadati.

**Luddo**ti dāruṇo. **Anāriyo**ti na ariyo nīcasamācāro. **Nāpacāyissa**nti khantimettānuddayavasena nīcavuttiko nāhosiṃ. Sesaṃ purimanayeneva yojetabbaṃ. **Anāpādāsū**ti āpādānaṃ āpādo, pariggahoti attho. Natthi āpādo yāsaṃ tā anāpādā, aññehi akatapariggahāsūti attho. **Upaṭṭhite**ti paccupaṭṭhite. **Na pubbe**ti ito pubbe dānaṃ na adadaṃ. **Pahu santo**ti dhanabalenāpi kāyabalenāpi posituṃ samattho paṭibalo samāno. **Ācariya**nti ācāre sikkhāpanato idha pitā ‘‘ācariyo’’ti adhippeto. **Anusatthāra**nti anusāsakaṃ. **Sabbakāmarasāhara**nti sabbe vatthukāmarase āharitvā positāraṃ. **Atimaññissa**nti tassa ovādaṃ agaṇhanto atikkamitvā maññissaṃ.

**Na pubbe**ti ito pubbe dhammikasamaṇabrāhmaṇepi gilānāgilānepi cīvarādīni datvā appaṭijagganena na payirupāsissaṃ. **Tapo**ti sucaritatapo. **Santo**ti tīhi dvārehi upasanto sīlavā. Idaṃ vuttaṃ hoti – tividhasucaritasaṅkhāto {pb:M:4.0181} tapo ciṇṇo evarūpo ca upasanto payirupāsito nāma sādhu sundaro. **Na pubbe**ti mayā daharakāle evarūpo tapo na ciṇṇo, iti pacchā jarājiṇṇo maraṇabhayatajjito anutappati socati. Sace tumhe evaṃ na socitukāmā, tapokammaṃ karothāti vadati. **Yo ca etānī**ti yo pana etāni dasa kāraṇāni paṭhamameva upāyena paṭipajjati samādāya vattati, purisehi kattabbāni dhammikakiccāni karonto so appamādavihārī puriso pacchā nānutappati, somanassappattova hotīti.

Iti {pb:P:4.0180} mahāsatto anvaddhamāsaṃ iminā niyāmena mahājanassa dhammaṃ desesi. Mahājanopissa ovāde ṭhatvā tāni dasa ṭhānāni pūretvā saggaparāyaṇova ahosi.

Satthā imaṃ dhammadesanaṃ āharitvā ‘‘evaṃ, mahārāja, porāṇakapaṇḍitā anācariyakāpi attano matiyāva dhammaṃ desetvā mahājanaṃ saggapathe patiṭṭhāpesu’’nti vatvā jātakaṃ samodhānesi – ‘‘tadā parisā buddhaparisā ahesuṃ, janasandharājā pana ahameva ahosi’’nti.

::centre
Janasandhajātakavaṇṇanā pañcamā.
::



[469] 6. Mahākaṇhajātakavaṇṇanā

**Kaṇho** {pb:V:4.0161} **kaṇho cā**ti idaṃ satthā jetavane viharanto lokatthacariyaṃ ārabbha kathesi. Ekadivasañhi bhikkhū dhammasabhāyaṃ nisīditvā ‘‘yāvañcidaṃ, āvuso, satthā bahujanahitāya paṭipanno attano phāsuvihāraṃ pahāya lokasseva atthaṃ carati, paramābhisambodhiṃ patvā sayaṃ pattacīvaramādāya aṭṭhārasayojanamaggaṃ gantvā pañcavaggiyattherānaṃ **dhammacakkaṃ** (saṃ. ni. 5.1081; mahāva. 13 ādayo; paṭi. ma. 2.30) pavattetvā pañcamiyā pakkhassa **anattalakkhaṇasuttaṃ** (saṃ. ni. 3.59; mahāva. 20 ādayo) kathetvā sabbesaṃ arahattaṃ adāsi. Uruvelaṃ gantvā tebhātikajaṭilānaṃ aḍḍhuḍḍhāni pāṭihāriyasahassāni dassetvā pabbājetvā gayāsīse **ādittapariyāyaṃ** (saṃ. ni. 4.235; mahāva. 54) kathetvā jaṭilasahassānaṃ arahattaṃ adāsi, mahākassapassa tīṇi gāvutāni {pb:M:4.0182} paccuggamanaṃ gantvā tīhi ovādehi upasampadaṃ adāsi. Eko pacchābhattaṃ pañcacattālīsayojanamaggaṃ gantvā pukkusātikulaputtaṃ anāgāmiphale patiṭṭhāpesi, mahākappinassa vīsayojanasataṃ paccuggamanaṃ katvā arahattaṃ adāsi, eko pacchābhattaṃ tiṃsayojanamaggaṃ gantvā tāva kakkhaḷaṃ pharusaṃ aṅgulimālaṃ arahatte patiṭṭhāpesi, tiṃsayojanamaggaṃ gantvā āḷavakaṃ yakkhaṃ sotāpattiphale patiṭṭhāpetvā kumārassa sotthiṃ akāsi. Tāvatiṃsabhavane temāsaṃ vasanto asītiyā devatākoṭīnaṃ dhammābhisamayaṃ sampādesi, brahmalokaṃ gantvā bakabrahmuno diṭṭhiṃ bhinditvā dasannaṃ brahmasahassānaṃ arahattaṃ adāsi, anusaṃvaccharaṃ tīsu maṇḍalesu cārikaṃ caramāno upanissayasampannānaṃ manussānaṃ saraṇāni ceva sīlānica maggaphalāni ca deti, nāgasupaṇṇādīnampi {pb:P:4.0181} nānappakāraṃ atthaṃ caratī’’ti dasabalassa lokatthacariyaguṇaṃ kathayiṃsu. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṃ, bhikkhave, sohaṃ idāni abhisambodhiṃ patvā lokassa atthaṃ careyyaṃ, pubbe sarāgakālepi lokassa atthaṃ acari’’nti vatvā atītaṃ āhari.

Atīte kassapasammāsambuddhakāle bārāṇasiyaṃ usīnako nāma rājā rajjaṃ kāresi. Kassapasammāsambuddhe catusaccadesanāya mahājanaṃ kilesabandhanā mocetvā nibbānanagaraṃ pūretvā parinibbute dīghassa addhuno accayena sāsanaṃ osakki. Bhikkhū ekavīsatiyā anesanāhi jīvikaṃ kappenti, bhikkhū gihisaṃsaggaṃ karonti, puttadhītādīhi vaḍḍhanti. Bhikkhuniyopi gihisaṃsaggaṃ karonti, puttadhītādīhi vaḍḍhanti. Bhikkhū bhikkhudhammaṃ, bhikkhuniyo bhikkhunidhammaṃ, uposakā upāsakadhammaṃ, upāsikā upāsikadhammaṃ, brāhmaṇā brāhmaṇadhammaṃ vissajjesuṃ. Yebhuyyena manussā {pb:V:4.0162} dasa akusalakammapathe samādāya vattiṃsu, matamatā apāyesu paripūresuṃ. Tadā sakko devarājā nave nave deve apassanto manussalokaṃ oloketvā manussānaṃ apāyesu nibbattitabhāvaṃ ñatvā satthu sāsanaṃ osakkitaṃ disvā ‘‘kiṃ nu karissāmī’’ti cintetvā ‘‘attheko upāyo, mahājanaṃ tāsetvā bhītabhāvaṃ ñatvā pacchā assāsetvā dhammaṃ desetvā osakkitaṃ sāsanaṃ paggayha aparampi vassasahassaṃ pavattanakāraṇaṃ karissāmī’’ti {pb:M:4.0183} sanniṭṭhānaṃ katvā mātalidevaputtaṃ mocappamāṇadāṭhaṃ catūhi dāṭhāhi viniggatarasmiyā bhayānakaṃ katvā gabbhinīnaṃ dassaneneva gabbhapātanasamatthaṃ ghorarūpaṃ ājāneyyappamāṇaṃ kāḷavaṇṇaṃ mahākaṇhasunakhaṃ māpetvā pañcabandhanena bandhitvā rattamālaṃ {pb:P:4.0182} kaṇṭhe piḷandhitvā rajjukoṭikaṃ ādāya sayaṃ dve kāsāyāni nivāsetvā pacchāmukhe pañcadhā kese bandhitvā rattamālaṃ piḷandhitvā āropitapavāḷavaṇṇajiyaṃ mahādhanuṃ gahetvā vajiragganārācaṃ nakhena parivaṭṭento vanacarakavesaṃ gahetvā nagarato yojanamatte ṭhāne otaritvā ‘‘nassati loko, nassati loko’’ti tikkhattuṃ saddaṃ anusāvetvā manusse uttāsetvā nagarūpacāraṃ patvā puna saddamakāsi.

Manussā sunakhaṃ disvā utrastā nagaraṃ pavisitvā taṃ pavattiṃ rañño ārocesuṃ. Rājā sīghaṃ nagaradvārāni pidahāpesi. Sakkopi aṭṭhārasahatthaṃ pākāraṃ ullaṅghitvā sunakhena saddhiṃ antonagare patiṭṭhahi. Manussā bhītatasitā palāyitvā gehāni pavisitvā nilīyiṃsu. Mahākaṇhopi diṭṭhadiṭṭhe manusse upadhāvitvā santāsento rājanivesanaṃ agamāsi. Rājaṅgaṇe manussā bhayena palāyitvā rājanivesanaṃ pavisitvā dvāraṃ pidahiṃsu. Usīnakarājāpi orodhe gahetvā pāsādaṃ abhiruhi. Mahākaṇho sunakho purimapāde ukkhipitvā vātapāne ṭhatvā mahābhussitaṃ bhussi. Tassa saddo heṭṭhā avīciṃ, upari bhavaggaṃ patvā sakalacakkavāḷaṃ ekaninnādaṃ ahosi. **Vidhurajātake** (jā. 2.22.1346 ādayo) hi puṇṇakayakkharañño, **kusajātake** (jā. 2.20.1 ādayo) kusarañño, **bhūridattajātake** (jā. 2.22.784 ādayo) sudassananāgarañño, imasmiṃ mahākaṇhajātake ayaṃ saddoti ime cattāro saddā jambudipe mahāsaddā nāma ahesuṃ.

Nagaravāsino bhītatasitā hutvā ekapurisopi sakkena saddhiṃ kathetuṃ nāsakkhi, rājāyeva satiṃ upaṭṭhāpetvā vātapānaṃ nissāya sakkaṃ āmantetvā ‘‘ambho luddaka, kasmā te {pb:P:4.0183} sunakho bhussatī’’ti āha. ‘‘Chātabhāvena, mahārājā’’ti. ‘‘Tena hi tassa bhattaṃ dāpessāmī’’ti antojanassa ca attano ca pakkabhattaṃ sabbaṃ dāpesi. Taṃ sabbaṃ sunakho ekakabaḷaṃ viya katvā puna saddamakāsi. Puna rājā pucchitvā ‘‘idānipi me sunakho {pb:M:4.0184} chātoyevā’’ti {pb:V:4.0163} sutvā hatthiassādīnaṃ pakkabhattaṃ sabbaṃ āharāpetvā dāpesi. Tasmiṃ ekappahāreneva niṭṭhāpite sakalanagarassa pakkabhattaṃ dāpesi. Tampi so tatheva bhuñjitvā puna saddamakāsi. Rājā ‘‘na esa sunakho, nissaṃsayaṃ esa yakkho bhavissati, āgamanakāraṇaṃ pucchissāmī’’ti bhītatasito hutvā pucchanto paṭhamaṃ gāthamāha –

::hangnum
61\.
::

::gatha1
‘‘Kaṇho kaṇho ca ghoro ca, sukkadāṭho pabhāsavā;
::

::gathalast
Baddho pañcahi rajjūhi, kiṃ ravi sunakho tavā’’ti.
::

Tattha **kaṇho kaṇho**ti bhayavasena daḷhīvasena vā āmeḍitaṃ. **Ghoro**ti passantānaṃ bhayajanako. **Pabhāsavā**ti dāṭhā nikkhantaraṃsipabhāsena pabhāsavā. **Kiṃ ravī**ti kiṃ viravi. Tavesa evarūpo kakkhaḷo sunakho kiṃ karoti, kiṃ mige gaṇhāti, udāhu te amitte, kiṃ te iminā, vissajjehi nanti adhippāyenevamāha.

Taṃ sutvā sakko dutiyaṃ gāthamāha –

::hangnum
62\.
::

::gatha1
‘‘Nāyaṃ migānamatthāya, usīnaka bhavissati;
::

::gathalast
Manussānaṃ anayo hutvā, tadā kaṇho pamokkhatī’’ti.
::

Tassattho – ayañhi ‘‘migamaṃsaṃ khādissāmī’’ti idha nāgato, tasmā migānaṃ attho na bhavissati, manussamaṃsaṃ pana khādituṃ āgato, tasmā tesaṃ anayo mahāvināsakārako hutvā yadā anena manussā vināsaṃ pāpitā bhavissanti, tadā ayaṃ kaṇho pamokkhati, mama hatthato muccissatīti.

Atha naṃ rājā ‘‘kiṃ pana te bho luddaka-sunakho sabbesaṃyeva manussānaṃ maṃsaṃ khādissati, udāhu tava amittānaññevā’’ti {pb:P:4.0184} pucchitvā ‘‘amittānaññeva me, mahārājā’’ti vutte ‘‘ke pana idha te amittā’’ti pucchitvā ‘‘adhammābhiratā visamacārino, mahārājā’’ti vutte ‘‘kathehi tāva ne amhāka’’nti pucchi. Athassa kathento devarājā dasa gāthā abhāsi –

::hangnum
63\.
::

::gatha1
‘‘Pattahatthā {pb:M:4.0185} samaṇakā, muṇḍā saṅghāṭipārutā;
::

::gathalast
Naṅgalehi kasissanti, tadā kaṇho pamokkhati.
::

::hangnum
64\.
::

::gatha1
‘‘Tapassiniyo {pb:V:4.0164} pabbajitā, muṇḍā saṅghāṭipārutā;
::

::gathalast
Yadā loke gamissanti, tadā kaṇho pamokkhati.
::

::hangnum
65\.
::

::gatha1
‘‘Dīghottaroṭṭhā jaṭilā, paṅkadantā rajassirā;
::

::gathalast
Iṇaṃ codāya gacchanti, tadā kaṇho pamokkhati.
::

::hangnum
66\.
::

::gatha1
‘‘Adhicca vede sāvittiṃ, yaññatantañca brāhmaṇā;
::

::gathalast
Bhatikāya yajissanti, tadā kaṇho pamokkhati.
::

::hangnum
67\.
::

::gatha1
‘‘Mātaraṃ pitaraṃ cāpi, jiṇṇakaṃ gatayobbanaṃ;
::

::gathalast
Pahū santo na bharanti, tadā kaṇho pamokkhati.
::

::hangnum
68\.
::

::gatha1
‘‘Mātaraṃ pitaraṃ cāpi, jiṇṇakaṃ gatayobbanaṃ;
::

::gathalast
Bālā tumheti vakkhanti, tadā kaṇho pamokkhati.
::

::hangnum
69\.
::

::gatha1
‘‘Ācariyabhariyaṃ sakhiṃ, mātulāniṃ pitucchakiṃ;
::

::gathalast
Yadā loke gamissanti, tadā kaṇho pamokkhati.
::

::hangnum
70\.
::

::gatha1
‘‘Asicammaṃ gahetvāna, khaggaṃ paggayha brāhmaṇā;
::

::gathalast
Panthaghātaṃ karissanti, tadā kaṇho pamokkhati.
::

::hangnum
71\.
::

::gatha1
‘‘Sukkacchavī vedhaverā, thūlabāhū apātubhā;
::

::gathalast
Mittabhedaṃ karissanti, tadā kaṇho pamokkhati.
::

::hangnum
72\.
::

::gatha1
‘‘Māyāvino nekatikā, asappurisacintakā;
::

::gathalast
Yadā loke bhavissanti, tadā kaṇho pamokkhatī’’ti.
::

Tattha {pb:P:4.0185} **samaṇakā**ti ‘‘mayaṃ samaṇāmhā’’ti paṭiññāmattakena hīḷitavohārenevamāha. **Kasissantī**ti te tadāpi kasantiyeva. Ayaṃ pana {pb:M:4.0186} ajānanto viya evamāha. Ayañhissa adhippāyo – ete evarūpā dussīlā mama amittā, yadā mama sunakhena ete māretvā maṃsaṃ khāditaṃ {pb:V:4.0165} bhavissati, tadā esa kaṇho ito pañcarajjubandhanā pamokkhatīti. Iminā upāyena sabbagāthāsu adhippāyayojanā veditabbā.

**Pabbajitā**ti buddhasāsane pabbajitā. **Gamissantī**ti agāramajjhe pañca kāmaguṇe paribhuñjantiyo vicarissanti. **Dīghottaroṭṭhā**ti dāṭhikānaṃ vaḍḍhitattā dīghuttaroṭṭhā. **Paṅkadantā**ti paṅkena malena samannāgatadantā. **Iṇaṃ codāyā**ti bhikkhācariyāya dhanaṃ saṃharitvā vaḍḍhiyā iṇaṃ payojetvā taṃ codetvā tato laddhena jīvikaṃ kappentā yadā gacchantīti attho.

**Sāvitti**nti sāvittiñca adhiyitvā. **Yaññatantañcā**ti yaññavidhāyakatantaṃ, yaññaṃ adhiyitvāti attho. **Bhatikāyā**ti te te rājarājamahāmatte upasaṅkamitvā ‘‘tumhākaṃ yaññaṃ yajissāma, dhanaṃ dethā’’ti evaṃ bhatiatthāya yadā yaññaṃ yajissanti. **Pahū santo**ti bharituṃ posetuṃ samatthā samānā. **Bālā tumhe**ti tumhe bālā na kiñci jānāthāti yadā vakkhanti. **Gamissantī**ti lokadhammasevanavasena gamissanti. **Panthaghāta**nti panthe ṭhatvā manusse māretvā tesaṃ bhaṇḍaggahaṇaṃ.

**Sukkacchavī**ti kasāvacuṇṇādighaṃsanena samuṭṭhāpitasukkacchavivaṇṇā. **Vedhaverā**ti vidhavā apatikā, tāhi vidhavāhi veraṃ carantīti vedhaverā. **Thūlabāhū**ti pādaparimaddanādīhi samuṭṭhāpitamaṃsatāya mahābāhū. **Apātubhā**ti apātubhāvā, dhanuppādarahitāti attho. **Mittabheda**nti mithubhedaṃ, ayameva vā pāṭho. Idaṃ vuttaṃ hoti – yadā evarūpā itthidhuttā ‘‘imā amhe na jahissantī’’ti sahiraññā vidhavā upagantvā saṃvāsaṃ kappetvā tāsaṃ santakaṃ khāditvā tāhi saddhiṃ mittabhedaṃ {pb:P:4.0186} karissanti{pb:M:4.0187}, vissāsaṃ bhinditvā aññaṃ sahiraññaṃ gamissanti, tadā esa te core sabbeva khāditvā muccissati. **Asappurisacintakā**ti asappurisacittehi paradukkhacintanasīlā. **Tadā**ti tadā sabbepime ghātetvā khāditamaṃso kaṇho pamokkhatīti.

Evañca pana vatvā ‘‘ime mayhaṃ, mahārāja, amittā’’ti te te adhammakārake pakkhanditvā khāditukāmataṃ viya katvā dasseti. So tato mahājanassa utrastakāle sunakhaṃ rajjuyā ākaḍḍhitvā ṭhapitaṃ viya katvā luddakavesaṃ vijahitvā attano ānubhāvena ākāse jalamāno ṭhatvā ‘‘mahārāja, ahaṃ sakko devarājā, ‘ayaṃ loko vinassatī’ti āgato, pamattā hi mahājanā, adhammaṃ vattitvā matamatā sampati apāye pūrenti, devaloko tuccho viya {pb:V:4.0166} vito, ito paṭṭhāya adhammikesu kattabbaṃ ahaṃ jānissāmi, tvaṃ appamatto hohi, mahārājā’’ti catūhi satārahagāthāhi dhammaṃ desetvā manussānaṃ dānasīlesu patiṭṭhāpetvā osakkitasāsanaṃ aññaṃ vassasahassaṃ pavattanasamatthaṃ katvā mātaliṃ ādāya sakaṭṭhānameva gato. Mahājanā dānasīlādīni puññāni katvā devaloke nibbattiṃsu.

Satthā imaṃ dhammadesanaṃ āharitvā ‘‘evaṃ bhikkhave pubbepāhaṃ lokassa atthameva carāmī’’ti vatvā jātakaṃ samodhānesi – ‘‘tadā mātali ānando ahosi, sakko pana ahameva ahosi’’nti.

::centre
Mahākaṇhajātakavaṇṇanā chaṭṭhā.
::



[470] 7. Kosiyajātakavaṇṇanā

{para:73-93} 73-93\. Kosiyajātakaṃ **sudhābhojanajātake** (jā. 2.21.192 ādayo) āvi bhavissati.

::centre
Kosiyajātakavaṇṇanā sattamā.
::



[471] 8. Meṇḍakapañhajātakavaṇṇanā

{para:94-105} 94-105\. Meṇḍakapañhajātakaṃ {pb:M:4.0188} **umaṅgajātake** (jā. 2.22.590 ādayo) āvi bhavissati.

::centre
Meṇḍakapañhajātakavaṇṇanā aṭṭhamā.
::



[472] 9. Mahāpadumajātakavaṇṇanā

**Nādaṭṭhā** {pb:P:4.0187} **parato dosa**nti idaṃ satthā jetavane viharanto ciñcamāṇavikaṃ ārabbha kathesi. Paṭhamabodhiyañhi dasabalassa puthubhūtesu sāvakesu aparimāṇesu devamanussesu ariyabhūmiṃ okkantesu patthaṭesu guṇasamudayesu mahālābhasakkāro udapādi. Titthiyā sūriyuggamane khajjopanakasadisā ahesuṃ hatalābhasakkārā. Te antaravīthiyaṃ ṭhatvā ‘‘kiṃ samaṇo gotamova buddho, mayampi buddhā, kiṃ tasseva dinnaṃ mahapphalaṃ, amhākampi dinnaṃ mahapphalameva, amhākampi {pb:V:4.0167} detha karothā’’ti evaṃ manusse viññāpentāpi lābhasakkāraṃ alabhantā raho sannipatitvā ‘‘kena nu kho upāyena samaṇassa gotamassa manussānaṃ antare avaṇṇaṃ uppādetvā lābhasakkāraṃ nāseyyāmā’’ti mantayiṃsu. Tadā sāvatthiyaṃ ciñcamāṇavikā nāmekā paribbājikā uttamarūpadharā sobhaggappattā devaccharā viya. Tassā sarīrato rasmiyo niccharanti. Atheko kharamantī evamāha – ‘‘ciñcamāṇavikaṃ paṭicca samaṇassa gotamassa avaṇṇaṃ uppādetvā lābhasakkāraṃ nāsessāmā’’ti. Te ‘‘attheso upāyo’’ti sampaṭicchiṃsu. Atha sā titthiyārāmaṃ gantvā vanditvā aṭṭhāsi, titthiyā tāya saddhiṃ na kathesuṃ. Sā ‘‘ko nu kho me doso’’ti yāvatatiyaṃ ‘‘vandāmi ayyā’’ti vatvā ‘‘ayyā, ko nu kho me doso, kiṃ mayā saddhiṃ na kathethā’’ti āha. ‘‘Bhagini, samaṇaṃ gotamaṃ amhe viheṭhentaṃ hatalābhasakkāre katvā vicarantaṃ na jānāsī’’ti. ‘‘Nāhaṃ jānāmi ayyā, mayā kiṃ panettha kattabbanti. Sace tvaṃ bhagini, amhākaṃ sukhamicchasi, attānaṃ paṭicca samaṇassa gotamassa avaṇṇaṃ uppādetvā lābhasakkāraṃ nāsehī’’ti.

Sā {pb:M:4.0189} ‘‘sādhu ayyā, mayhameveso bhāro, mā cintayitthā’’ti vatvā pakkamitvā itthimāyāsu kusalatāya tato paṭṭhāya sāvatthivāsīnaṃ dhammakathaṃ sutvā jetavanā nikkhamanasamaye indagopakavaṇṇaṃ paṭaṃ pārupitvā gandhamālādihatthā jetavanābhimukhī {pb:P:4.0188} gacchantī ‘‘imāya velāya kuhiṃ gacchasī’’ti vutte ‘‘kiṃ tumhākaṃ mama gamanaṭṭhānenā’’ti vatvā jetavanasamīpe titthiyārāme vasitvā pātova ‘‘aggavandanaṃ vandissāmā’’ti nagarā nikkhamante upāsakajane jetavane vutthā viya hutvā nagaraṃ pavisati. ‘‘Kuhiṃ vutthāsī’’ti vutte ‘‘kiṃ tumhākaṃ mama vutthaṭṭhānenā’’ti vatvā māsaḍḍhamāsaccayena pucchiyamānā ‘‘jetavane samaṇena gotamena saddhiṃ ekagandhakuṭiyā vutthāmhī’’ti āha. Puthujjanānaṃ ‘‘saccaṃ nu kho etaṃ, no’’ti kaṅkhaṃ uppādetvā temāsacatumāsaccayena pilotikāhi udaraṃ veṭhetvā gabbhinivaṇṇaṃ dassetvā upari rattapaṭaṃ pārupitvā ‘‘samaṇaṃ gotamaṃ paṭicca gabbho me laddho’’ti andhabāle gāhāpetvā aṭṭhanavamāsaccayena udare dārumaṇḍalikaṃ bandhitvā upari rattapaṭaṃ pārupitvā hatthapādapiṭṭhiyo gohanukena koṭṭāpetvā ussade dassetvā kilantindriyā hutvā sāyanhasamaye tathāgate alaṅkatadhammāsane nisīditvā dhammaṃ desente dhammasabhaṃ gantvā tathāgatassa purato ṭhatvā ‘‘mahāsamaṇa, mahājanassa tāva dhammaṃ desesi, madhuro te saddo, suphusitaṃ dantāvaraṇaṃ, ahaṃ pana taṃ paṭicca gabbhaṃ labhitvā paripuṇṇagabbhā jātā, neva me sūtigharaṃ jānāsi, na sappitelādīni, sayaṃ akaronto upaṭṭhākānampi aññataraṃ kosalarājānaṃ vā anāthapiṇḍikaṃ vā visākhaṃ upāsikaṃ vā ‘‘imissā ciñcamāṇavikāya kattabbayuttaṃ karohī’ti na vadasi, abhiramituṃyeva {pb:V:4.0168} jānāsi, gabbhaparihāraṃ na jānāsī’’ti gūthapiṇḍaṃ gahetvā candamaṇḍalaṃ dūsetuṃ vāyamantī viya parisamajjhe tathāgataṃ akkosi. Tathāgato dhammakathaṃ ṭhapetvā sīho viya abhinadanto ‘‘bhagini, tayā kathitassa tathabhāvaṃ vā atathabhāvaṃ vā ahañceva tvañca jānāmā’’ti āha. Āma, samaṇa, tayā ca mayā ca ñātabhāvenetaṃ jātanti.

Tasmiṃ {pb:M:4.0190} khaṇe sakkassa bhavanaṃ uṇhākāraṃ dassesi. So āvajjamāno ‘‘ciñcamāṇavikā tathāgataṃ abhūtena akkosatī’’ti ñatvā ‘‘imaṃ vatthuṃ sodhessāmī’’ti catūhi devaputtehi saddhiṃ āgami. Devaputtā mūsikapotakā hutvā dārumaṇḍalikassa {pb:P:4.0189} bandhanarajjuke ekappahāreneva chindiṃsu, pārutapaṭaṃ vāto ukkhipi, dārumaṇḍalikaṃ patamānaṃ tassā pādapiṭṭhiyaṃ pati, ubho aggapādā chijjiṃsu. Manussā uṭṭhāya ‘‘kāḷakaṇṇi, sammāsambuddhaṃ akkosasī’’ti sīse kheḷaṃ pātetvā leḍḍudaṇḍādihatthā jetavanā nīhariṃsu. Athassā tathāgatassa cakkhupathaṃ atikkantakāle mahāpathavī bhijjitvā vivaramadāsi, avīcito aggijālā uṭṭhahi. Sā kuladattiyaṃ kambalaṃ pārupamānā viya gantvā avīcimhi nibbatti. Aññatitthiyānaṃ lābhasakkāro parihāyi, dasabalassa bhiyyosomattāya vaḍḍhi. Punadivase dhammasabhāyaṃ kathaṃ samuṭṭhāpesuṃ ‘‘āvuso, ciñcamāṇavikā evaṃ uḷāraguṇaṃ aggadakkhiṇeyyaṃ sammāsambuddhaṃ abhūtena akkositvā mahāvināsaṃ pattā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi esā maṃ abhūtena akkositvā mahāvināsaṃ pattā’’ti vatvā atītaṃ āhari.

Atīte bārāṇasiyaṃ brahmadatte rajjaṃ kārente bodhisatto tassa aggamahesiyā kucchimhi nibbatti, phullapadumasassirikamukhattā panassa ‘‘padumakumāro’’tveva nāmaṃ kariṃsu. So vayappatto takkasilāyaṃ gantvā sabbasippāni uggaṇhitvā āgami. Athassa mātā kālamakāsi. Rājā aññaṃ aggamahesiṃ katvā puttassa uparajjaṃ adāsi. Aparabhāge rājā paccantaṃ kupitaṃ vūpasametuṃ aggamahesiṃ āha ‘‘bhadde, idheva vasa, ahaṃ paccantaṃ kupitaṃ vūpasametuṃ gacchāmī’’ti vatvā ‘‘nāhaṃ idheva vasissāmi, ahampi gamissāmī’’ti vutte yuddhabhūmiyā ādīnavaṃ dassetvā ‘‘yāva mamāgamanā anukkaṇṭhamānā vasa, ahaṃ padumakumāraṃ yathā tava kattabbakiccesu appamatto hoti, evaṃ āṇāpetvā gamissāmī’’ti vatvā tathā katvā gantvā paccāmitte palāpetvā janapadaṃ santappetvā paccāgantvā bahinagare khandhāvāraṃ nivāsesi{pb:V:4.0169}. Bodhisatto pitu āgatabhāvaṃ ñatvā {pb:M:4.0191} nagaraṃ {pb:P:4.0190} alaṅkārāpetvā rājagehaṃ paṭijaggāpetvā ekakova tassā santikaṃ agamāsi.

Sā tassa rūpasampattiṃ disvā paṭibaddhacittā ahosi. Bodhisatto taṃ vanditvā ‘‘amma, kiṃ amhākaṃ kattabba’’nti pucchi. Atha naṃ ‘‘ammāti maṃ vadasī’’ti uṭṭhāya hatthe gahetvā ‘‘sayanaṃ abhiruhā’’ti āha. ‘‘Kiṃkāraṇā’’ti? ‘‘Yāva rājā na āgacchati, tāva ubhopi kilesaratiyā ramissāmā’’ti. ‘‘Amma, tvaṃ mama mātā ca sasāmikā ca, mayā sapariggaho mātugāmo nāma kilesavasena indriyāni bhinditvā na olokitapubbo, kathaṃ tayā saddhiṃ evarūpaṃ kiliṭṭhakammaṃ karissāmī’’ti. Sā dve tayo vāre kathetvā tasmiṃ anicchamāne ‘‘mama vacanaṃ na karosī’’ti āha. ‘‘Āma, na karomī’’ti. ‘‘Tena hi rañño kathetvā sīsaṃ te chindāpessāmī’’ti. Mahāsatto ‘‘tava ruciṃ karohī’’ti vatvā taṃ lajjāpetvā pakkāmi.

Sā bhītatasitā cintesi ‘‘sace ayaṃ paṭhamaṃ pitu ārocessati, jīvitaṃ me natthi, ahameva puretaraṃ kathessāmī’’ti bhattaṃ abhuñjitvā kiliṭṭhalomavatthaṃ nivāsetvā sarīre nakharājiyo dassetvā ‘‘kuhiṃ devīti rañño pucchanakāle ‘‘gilānā’ti katheyyāthā’’ti paricārikānaṃ saññaṃ datvā gilānālayaṃ katvā nipajji. Rājāpi nagaraṃ padakkhiṇaṃ katvā nivesanaṃ āruyha taṃ apassanto ‘‘kuhiṃ devī’’ti pucchitvā ‘‘gilānā’’ti sutvā sirigabbhaṃ pavisitvā ‘‘kiṃ te devi, aphāsuka’’nti pucchi. Sā tassa vacanaṃ asuṇantī viya hutvā dve tayo vāre pucchitā ‘‘mahārāja, kasmā kathesi, tuṇhī hohi, sasāmikaitthiyo nāma mādisā na hontī’’ti vatvā ‘‘kena tvaṃ viheṭhitāsi, sīghaṃ me kathehi{pb:P:4.0191}, sīsamassa chindissāmī’’ti vutte ‘‘kaṃsi tvaṃ, mahārāja, nagare ṭhapetvā gato’’ti vatvā ‘‘padumakumāra’’nti vutte ‘‘so mayhaṃ vasanaṭṭhānaṃ āgantvā ‘tāta, mā evaṃ karohi, ahaṃ tava mātā’ti vuccamānopi ‘ṭhapetvā maṃ añño rājā natthi, ahaṃ taṃ gehe karitvā kilesaratiyā ramissāmī’ti maṃ kesesu {pb:M:4.0192} gahetvā aparāparaṃ luñcitvā attano vacanaṃ akarontiṃ maṃ pātetvā koṭṭetvā gato’’ti āha.

Rājā anupaparikkhitvāva āsīviso viya kuddho purise āṇāpesi ‘‘gacchatha, bhaṇe, padumakumāraṃ bandhitvā ānethā’’ti. Te nagaraṃ avattharantā viya tassa gehaṃ gantvā taṃ bandhitvā paharitvā pacchābāhaṃ gāḷhabandhanaṃ bandhitvā rattakaṇaveramālaṃ gīvāyaṃ paṭimuñcitvā vajjhaṃ katvā ānayiṃsu{pb:V:4.0170}. So ‘‘deviyā idaṃ kamma’’nti ñatvā ‘‘bho purisā, nāhaṃ rañño dosakārako, nipparādhohamasmī’’ti vilapanto āgacchati. Sakalanagaraṃ saṃkhubbhitvā ‘‘rājā kira mātugāmassa vacanaṃ gahetvā mahāpadumakumāraṃ ghātāpesī’’ti sannipatitvā rājakumārassa pādamūle nipatitvā ‘‘idaṃ te sāmi, ananucchavika’’nti mahāsaddena paridevi. Atha naṃ netvā rañño dassesuṃ. Rājā disvāva cittaṃ niggaṇhituṃ asakkonto ‘‘ayaṃ arājāva rājalīḷaṃ karoti, mama putto hutvā aggamahesiyā aparajjhati, gacchatha naṃ corapapāte pātetvā vināsaṃ pāpethā’’ti āha. Mahāsatto ‘‘na mayhaṃ, tāta, evarūpo aparādho atthi, mātugāmassa vacanaṃ gahetvā mā maṃ nāsehī’’ti pitaraṃ yāci. So tassa kathaṃ na gaṇhi.

Tato soḷasasahassā antepurikā ‘‘tāta mahāpadumakumāra, attano ananucchavikaṃ idaṃ laddha’’nti mahāviravaṃ viraviṃsu. Sabbe {pb:P:4.0192} khattiyamahāsālādayopi amaccaparijanāpi ‘‘deva, kumāro sīlācāraguṇasampanno vaṃsānurakkhito rajjadāyādo, mā naṃ mātugāmassa vacanaṃ gahetvā anupaparikkhitvāva vināsehi, raññā nāma nisammakārinā bhavitabba’’nti vatvā satta gāthā abhāsiṃsu –

::hangnum
106\.
::

::gatha1
‘‘Nādaṭṭhā parato dosaṃ, aṇuṃ thūlāni sabbaso;
::

::gathalast
Issaro paṇaye daṇḍaṃ, sāmaṃ appaṭivekkhiya.
::

::hangnum
107\.
::

::gatha1
‘‘Yo ca appaṭivekkhitvā, daṇḍaṃ kubbati khattiyo;
::

::gathalast
Sakaṇṭakaṃ so gilati, jaccandhova samakkhikaṃ.
::

::hangnum
108\.
::

::gatha1
‘‘Adaṇḍiyaṃ {pb:M:4.0193} daṇḍayati, daṇḍiyañca adaṇḍiyaṃ;
::

::gathalast
Andhova visamaṃ maggaṃ, na jānāti samāsamaṃ.
::

::hangnum
109\.
::

::gatha1
‘‘Yo ca etāni ṭhānāni, aṇuṃ thūlāni sabbaso;
::

::gathalast
Sudiṭṭhamanusāseyya, sa ve voharitu marahati.
::

::hangnum
110\.
::

::gatha1
‘‘Nekantamudunā sakkā, ekantatikhiṇena vā;
::

::gathalast
Attaṃ mahante ṭhapetuṃ, tasmā ubhayamācare.
::

::hangnum
111\.
::

::gatha1
‘‘Paribhūto {pb:V:4.0171} mudu hoti, atitikkho ca veravā;
::

::gathalast
Etañca ubhayaṃ ñatvā, anumajjhaṃ samācare.
::

::hangnum
112\.
::

::gatha1
‘‘Bahumpi ratto bhāseyya, duṭṭhopi bahu bhāsati;
::

::gathalast
Na itthikāraṇā rāja, puttaṃ ghātetumarahasī’’ti.
::

Tattha **nādaṭṭhā**ti na adisvā. **Parato**ti parassa. **Sabbaso**ti sabbāni. **Aṇuṃthūlānī**ti khuddakamahantāni vajjāni. **Sāmaṃ appaṭivekkhiyā**ti parassa vacanaṃ gahetvā attano paccakkhaṃ akatvā pathavissaro rājā daṇḍaṃ na paṇaye na paṭṭhapeyya. Mahāsammatarājakālasmiñhi satato uttari daṇḍo nāma natthi, tāḷanagarahaṇapabbājanato uddhaṃ hatthapādacchedanaghātanaṃ nāma natthi, pacchā kakkhaḷarājūnaṃyeva kāle etaṃ uppannaṃ, taṃ sandhāya te amaccā ‘‘ekanteneva parassa dosaṃ sāmaṃ adisvā kātuṃ na yutta’’nti kathentā evamāhaṃsu.

**Yo ca appaṭivekkhitvā**ti mahārāja, evaṃ appaṭivekkhitvā dosānucchavike daṇḍe paṇetabbe yo rājā agatigamane ṭhito taṃ dosaṃ appaṭivekkhitvā hatthacchedādidaṇḍaṃ karoti, so {pb:P:4.0193} attano dukkhakāraṇaṃ karonto sakaṇṭakaṃ bhojanaṃ gilati nāma, jaccandho viya ca samakkhikaṃ bhuñjati nāma. **Adaṇḍiya**nti yo adaṇḍiyaṃ adaṇḍapaṇetabbañca daṇḍetvā daṇḍiyañca daṇḍapaṇetabbaṃ adaṇḍetvā attano rucimeva karoti, so andho viya visamaṃ maggaṃ paṭipanno, na jānāti samāsamaṃ, tato pāsāṇādīsu pakkhalanto andho viya catūsu apāyesu mahādukkhaṃ pāpuṇātīti {pb:M:4.0194} attho. **Etāni ṭhānānī**ti etāni daṇḍiyādaṇḍiyakāraṇāni ceva daṇḍiyakāraṇesupi aṇuṃthūlāni ca sabbāni sudiṭṭhaṃ disvā anusāseyya, sa ve voharituṃ rajjamanusāsituṃ arahatīti attho.

**Attaṃ mahante ṭhapetu**nti evarūpo anuppanne bhoge uppādetvā uppanne thāvare katvā attānaṃ mahante uḷāre issariye ṭhapetuṃ na sakkotīti attho. **Mudū**ti mudurājā raṭṭhavāsīnaṃ paribhūto hoti avaññāto, so rajjaṃ niccoraṃ kātuṃ na sakkoti. **Veravā**ti atitikkhassa pana sabbepi raṭṭhavāsino verino hontīti so veravā nāma hoti. **Anumajjha**nti anubhūtaṃ mudutikhiṇabhāvānaṃ majjhaṃ samācare, amudu atikkho hutvā rajjaṃ kāreyyāti attho. **Na itthikāraṇā**ti pāpaṃ lāmakaṃ mātugāmaṃ nissāya vaṃsānurakkhakaṃ chattadāyādaṃ puttaṃ ghātetuṃ nārahasi, mahārājāti.

Evaṃ {pb:V:4.0172} nānākāraṇehi kathentāpi amaccā attano kathaṃ gāhāpetuṃ nāsakkhiṃsu. Bodhisattopi yācanto attano kathaṃ gāhāpetuṃ nāsakkhi. Andhabālo pana rājā ‘‘gacchatha naṃ corapapāte khipathā’’ti āṇāpento aṭṭhamaṃ gāthamāha –

::hangnum
113\.
::

::gatha1
‘‘Sabbova loko ekato, itthī ca ayamekikā;
::

::gathalast
Tenāhaṃ paṭipajjissaṃ, gacchatha pakkhipatheva ta’’nti.
::

Tattha **tenāha**nti yena kāraṇena sabbo loko ekato kumārasseva pakkho hutvā ṭhito, ayañca itthī ekikāva, tena kāraṇena ahaṃ imissā vacanaṃ paṭipajjissaṃ, gacchatha taṃ pabbataṃ āropetvā papāte khipathevāti.

Evaṃ vutte soḷasasahassāsu rājaitthīsu ekāpi sakabhāvena saṇṭhātuṃ nāsakkhi, sakalanagaravāsino bāhā paggayha kanditvā kese vikirayamānā vilapiṃsu. Rājā ‘‘ime imassa papāte khipanaṃ {pb:P:4.0194} paṭibāheyyu’’nti saparivāro gantvā mahājanassa paridevantasseva naṃ uddhaṃpādaṃ avaṃsiraṃ katvā gāhāpetvā papāte khipāpesi. Athassa mettānubhāvena pabbate adhivatthā devatā ‘‘mā bhāyi mahāpadumā’’ti taṃ samassāsetvā {pb:M:4.0195} ubhohi hatthehi gahetvā hadaye ṭhapetvā dibbasamphassaṃ pharāpetvā otaritvā pabbatapāde patiṭṭhitanāgarājassa phaṇagabbhe ṭhapesi. Nāgarājā bodhisattaṃ nāgabhavanaṃ netvā attano yasaṃ majjhe bhinditvā adāsi. So tattha ekasaṃvaccharaṃ vasitvā ‘‘manussapathaṃ gamissāmī’’ti vatvā ‘‘kataraṃ ṭhāna’’nti vutte ‘‘himavantaṃ gantvā pabbajissāmī’’ti āha. Nāgarājā ‘‘sādhū’’ti taṃ gahetvā manussapathe patiṭṭhāpetvā pabbajitaparikkhāre datvā sakaṭṭhānameva gato. Sopi himavantaṃ pavisitvā isipabbajjaṃ pabbajitvā jhānābhiññaṃ nibbattetvā vanamūlaphalāhāro tattha paṭivasati.

Atheko bārāṇasivāsī vanacarako taṃ ṭhānaṃ patto mahāsattaṃ sañjānitvā ‘‘nanu tvaṃ deva, mahāpadumakumāro’’ti vatvā ‘‘āma, sammā’’ti vutte taṃ vanditvā katipāhaṃ tattha vasitvā bārāṇasiṃ gantvā rañño ārocesi ‘‘deva, putto te himavantapadese isipabbajjaṃ pabbajitvā paṇṇasālāyaṃ vasati, ahaṃ tassa santike vasitvā āgato’’ti. ‘‘Paccakkhato te diṭṭho’’ti? ‘‘Āma devā’’ti. Rājā mahābalakāyaparivuto tattha gantvā vanapariyante khandhāvāraṃ bandhitvā amaccagaṇaparivuto paṇṇasālaṃ gantvā kañcanarūpasadisaṃ paṇṇasāladvāre nisinnaṃ mahāsattaṃ disvā vanditvā ekamantaṃ nisīdi. Amaccāpi vanditvā paṭisanthāraṃ katvā {pb:V:4.0173} nisīdiṃsu. Bodhisattopi rājānaṃ paṭipucchitvā paṭisanthāramakāsi. Atha naṃ rājā ‘‘tāta, mayā tvaṃ gambhīre {pb:P:4.0195} papāte khipāpito, kathaṃ sajīvitosī’’ti pucchanto navamaṃ gāthamāha –

::hangnum
114\.
::

::gatha1
‘‘Anekatāle narake, gambhīre ca suduttare;
::

::gathalast
Pātito giriduggasmiṃ, kena tvaṃ tattha nāmarī’’ti.
::

Tattha **anekatāle**ti anekatālappamāṇe. **Nāmarī**ti na amari.

Tatoparaṃ –

::hangnum
115\.
::

::gatha1
‘‘Nāgo jātaphaṇo tattha, thāmavā girisānujo;
::

::gathalast
Paccaggahi maṃ bhogehi, tenāhaṃ tattha nāmariṃ.
::

::hangnum
116\.
::

::gatha1
‘‘Ehi {pb:M:4.0196} taṃ paṭinessāmi, rājaputta sakaṃ gharaṃ;
::

::gathalast
Rajjaṃ kārehi bhaddante, kiṃ araññe karissasi.
::

::hangnum
117\.
::

::gatha1
‘‘Yathā gilitvā baḷisaṃ, uddhareyya salohitaṃ;
::

::gathalast
Uddharitvā sukhī assa, evaṃ passāmi attanaṃ.
::

::hangnum
118\.
::

::gatha1
‘‘Kiṃ nu tvaṃ baḷisaṃ brūsi, kiṃ tvaṃ brūsi salohitaṃ;
::

::gathalast
Kiṃ nu tvaṃ ubbhataṃ brūsi, taṃ me akkhāhi pucchito.
::

::hangnum
119\.
::

::gatha1
‘‘Kāmāhaṃ baḷisaṃ brūmi, hatthiassaṃ salohitaṃ;
::

::gathalast
Cattāhaṃ ubbhataṃ brūmi, evaṃ jānāhi khattiyā’’ti. –
::

::unindented
Imāsu pañcasu ekantarikā tisso gāthā bodhisattassa, dve rañño.
::

Tattha {pb:V:4.0174} **paccaggahi ma**nti pabbatapatanakāle devatāya pariggahetvā dibbasamphassena samassāsetvā upanītaṃ maṃ paṭiggaṇhi, gahetvā ca pana nāgabhavanaṃ ānetvā mahantaṃ yasaṃ datvā ‘‘manussapathaṃ maṃ nehī’’ti vutto maṃ manussapathaṃ ānesi. Ahaṃ idhāgantvā pabbajito, iti tena devatāya ca nāgarājassa ca ānubhāvena ahaṃ tattha nāmarinti sabbaṃ ārocesi.

**Ehī**ti rājā tassa vacanaṃ sutvā somanassappatto hutvā ‘‘tāta, ahaṃ bālabhāvena itthiyā vacanaṃ gahetvā evaṃ sīlācārasampanne tayi aparajjhiṃ, khamāhi me dosa’’nti pādesu nipatitvā ‘‘uṭṭhehi, mahārāja, khamāma te dosaṃ, ito paraṃ puna mā evaṃ anisammakārī bhaveyyāsī’’ti vutte ‘‘tāta, tvaṃ attano kulasantakaṃ setacchattaṃ ussāpetvā rajjaṃ anusāsanto mayhaṃ khamasi nāmā’’ti evamāha.

**Uddharitvā**ti {pb:P:4.0196} hadayavakkādīni asampattameva taṃ uddharitvā sukhī assa. **Evaṃ passāmi attana**nti attānaṃ mahārāja, evaṃ ahampi puna sotthibhāvappattaṃ gilitabaḷisaṃ purisamiva attānaṃ passāmīti. **‘‘Kiṃ nu tva’’**nti idaṃ rājā tamatthaṃ vitthārato sotuṃ pucchati. **Kāmāha**nti pañca kāmaguṇe ahaṃ. **Hatthiassaṃ salohita**nti evaṃ hatthiassarathavāhanaṃ sattaratanādivibhavaṃ ‘‘salohita’’nti brūmi. **Cattāha**nti cattaṃ ahaṃ, yadā taṃ sabbampi cattaṃ hoti pariccattaṃ, taṃ dānāhaṃ ‘‘ubbhata’’nti brūmi.

‘‘Iti {pb:M:4.0197} kho, mahārāja, mayhaṃ rajjena kiccaṃ natthi, tvaṃ pana dasa rājadhamme akopetvā agatigamanaṃ pahāya dhammena rajjaṃ kārehī’’ti mahāsatto pitu ovādaṃ adāsi. So rājā roditvā paridevitvā nagaraṃ gacchanto antarāmagge amacce pucchi. ‘‘Ahaṃ kaṃ nissāya evarūpena ācāraguṇasampannena puttena viyogaṃ patto’’ti? ‘‘Aggamahesiṃ, devā’’ti. Rājā taṃ uddhaṃpādaṃ gāhāpetvā corapapāte khipāpetvā nagaraṃ pavisitvā dhammena rajjaṃ kāresi.

Satthā imaṃ dhammadesanaṃ āharitvā ‘‘evaṃ, bhikkhave, pubbepesā maṃ akkositvā mahāvināsaṃ pattā’’ti vatvā –

::hangnum
120\.
::

::gatha1
‘‘Ciñcamāṇavikā {pb:V:4.0175} mātā, devadatto ca me pitā;
::

::gatha2
Ānando paṇḍito nāgo, sāriputto ca devatā;
::

::gathalast
Rājaputto ahaṃ āsiṃ, evaṃ dhāretha jātaka’’nti. –
::

::unindented
Osānagāthāya jātakaṃ samodhānesi.
::

::centre
Mahāpadumajātakavaṇṇanā navamā.
::



[473] 10. Mittāmittajātakavaṇṇanā

**Kāni kammānī**ti idaṃ satthā jetavane viharanto kosalarañño atthacarakaṃ amaccaṃ ārabbha kathesi. So kira rañño bahūpakāro ahosi. Athassa rājā atirekasammānaṃ kāresi. Avasesā naṃ asahamānā ‘‘deva, asuko nāma amacco tumhākaṃ anatthakārako’’ti paribhindiṃsu. Rājā taṃ pariggaṇhanto kiñci dosaṃ adisvā ‘‘ahaṃ imassa kiñci dosaṃ na passāmi, kathaṃ nu kho sakkā mayā imassa mittabhāvaṃ vā amittabhāvaṃ vā jānitu’’nti cintetvā ‘‘imaṃ pañhaṃ ṭhapetvā tathāgataṃ {pb:P:4.0197} añño jānituṃ na sakkhissati, gantvā pucchissāmī’’ti bhuttapātarāso satthāraṃ upasaṅkamitvā ‘‘bhante, kathaṃ nu kho sakkā purisena attano mittabhāvaṃ vā amittabhāvaṃ vā jānitu’’nti pucchi. Atha naṃ satthā ‘‘pubbepi mahārāja, paṇḍitā imaṃ pañhaṃ cintetvā paṇḍite pucchitvā tehi kathitavasena {pb:M:4.0198} ñatvā amitte vajjetvā mitte seviṃsū’’ti vatvā tena yācito atītaṃ āhari.

Atīte bārāṇasiyaṃ brahmadatte rajjaṃ kārente bodhisatto tassa atthadhammānusāsako amacco ahosi. Tadā bārāṇasirañño ekaṃ atthacarakaṃ amaccaṃ sesā paribhindiṃsu. Rājā tassa dosaṃ apassanto ‘‘kathaṃ nu kho sakkā mittaṃ vā amittaṃ vā ñātu’’nti mahāsattaṃ pucchanto paṭhamaṃ gāthamāha –

::hangnum
121\.
::

::gatha1
‘‘Kāni kammāni kubbānaṃ, kathaṃ viññū parakkame;
::

::gathalast
Amittaṃ jāneyya medhāvī, disvā sutvā ca paṇḍito’’ti.
::

Tassattho – kāni kammāni karontaṃ medhāvī paṇḍito puriso cakkhunā disvā vā sotena {pb:V:4.0176} sutvā vā ‘‘ayaṃ mayhaṃ amitto’’ti jāneyya, tassa jānanatthāya kathaṃ viññū parakkameyyāti.

Athassa amittalakkhaṇaṃ kathento āha –

::hangnum
122\.
::

::gatha1
‘‘Na naṃ umhayate disvā, na ca naṃ paṭinandati;
::

::gathalast
Cakkhūni cassa na dadāti, paṭilomañca vattati.
::

::hangnum
123\.
::

::gatha1
‘‘Amitte tassa bhajati, mitte tassa na sevati;
::

::gathalast
Vaṇṇakāme nivāreti, akkosante pasaṃsati.
::

::hangnum
124\.
::

::gatha1
‘‘Guyhañca tassa nakkhāti, tassa guyhaṃ na gūhati;
::

::gathalast
Kammaṃ tassa na vaṇṇeti, paññassa nappasaṃsati.
::

::hangnum
125\.
::

::gatha1
‘‘Abhave nandati tassa, bhave tassa na nandati;
::

::gatha2
Accheraṃ bhojanaṃ laddhā, tassa nuppajjate sati;
::

::gathalast
Tato naṃ nānukampati, aho sopi labheyyito.
::

::hangnum
126\.
::

::gatha1
‘‘Iccete soḷasākārā, amittasmiṃ patiṭṭhitā;
::

::gathalast
Yehi amittaṃ jāneyya, disvā sutvā ca paṇḍito’’ti.
::

Mahāsatto {pb:M:4.0199} imā pañca gāthā vatvāna puna –

::hangnum
127\.
::

::gatha1
‘‘Kāni {pb:P:4.0198} kammāni kubbānaṃ, kathaṃ viññū parakkame;
::

::gathalast
Mittaṃ jāneyya medhāvī, disvā sutvā ca paṇḍito’’ti. –
::

::unindented
Imāya gāthāya mittalakkhaṇaṃ puṭṭho sesagāthā abhāsi –
::

::hangnum
128\.
::

::gatha1
‘‘Pavutthaṃ {pb:V:4.0177} tassa sarati, āgataṃ abhinandati;
::

::gathalast
Tato kelāyito hoti, vācāya paṭinandati.
::

::hangnum
129\.
::

::gatha1
‘‘Mitte tasseva bhajati, amitte tassa na sevati;
::

::gathalast
Akkosante nivāreti, vaṇṇakāme pasaṃsati.
::

::hangnum
130\.
::

::gatha1
‘‘Guyhañca tassa akkhāti, tassa guyhañca gūhati;
::

::gathalast
Kammañca tassa vaṇṇeti, paññaṃ tassa pasaṃsati.
::

::hangnum
131\.
::

::gatha1
‘‘Bhave ca nandati tassa, abhave tassa na nandati;
::

::gatha2
Accheraṃ bhojanaṃ laddhā, tassa uppajjate sati;
::

::gathalast
Tato naṃ anukampati, aho sopi labheyyito.
::

::hangnum
132\.
::

::gatha1
‘‘Iccete soḷasākārā, mittasmiṃ suppatiṭṭhitā;
::

::gathalast
Yehi mittañca jāneyya, disvā sutvā ca paṇḍito’’ti.
::

Tattha **na naṃ umhayate disvā**ti taṃ mittaṃ mittapatirūpako disvā sitaṃ na karoti, pahaṭṭhākāraṃ na dasseti. **Na ca naṃ paṭinandatī**ti tassa kathaṃ paggaṇhanto na paṭinandati na tussati. **Cakkhūni cassa na dadātī**ti olokentaṃ na oloketi. **Paṭilomañcā**ti tassa kathaṃ paṭippharati paṭisattu hoti. **Vaṇṇakāme**ti tassa vaṇṇaṃ bhaṇante. **Nakkhātī**ti attano guyhaṃ tassa na ācikkhati. **Kammaṃ tassā**ti tena katakammaṃ na vaṇṇayati. **Paññassā**ti assa paññaṃ nappasaṃsati, ñāṇasampadaṃ na pasaṃsati. **Abhave**ti avaḍḍhiyaṃ. **Tassa nuppajjate satī**ti tassa mittapatirūpakassa ‘‘mama mittassapi ito dassāmī’’ti sati na uppajjati. **Nānukampatī**ti muducittena na cinteti. **Labheyyito**ti labheyya ito. **Ākārā**ti kāraṇāni. **Pavuttha**nti videsagataṃ{pb:M:4.0200}. **Kelāyito**ti kelāyati mamāyati pattheti piheti icchatīti attho. **Vācāyā**ti madhuravacanena taṃ samudācaranto paṭinandati tussati. Sesaṃ vuttapaṭipakkhanayena veditabbaṃ. Rājā {pb:P:4.0199} mahāsattassa kathāya attamano hutvā tassa mahantaṃ yasaṃ adāsi.

Satthā imaṃ dhammadesanaṃ āharitvā ‘‘evaṃ, mahārāja, pubbepesa pañho samuṭṭhahi, paṇḍitāva naṃ {pb:V:4.0178} kathayiṃsu, imehi dvattiṃsāya ākārehi mittāmitto jānitabbo’’ti vatvā jātakaṃ samodhānesi – ‘‘tadā rājā ānando ahosi, paṇḍitāmacco pana ahameva ahosi’’nti.

::centre
Mittāmittajātakavaṇṇanā dasamā.
::

Jātakuddānaṃ –

::gatha1
Kuṇālaṃ bhaddasālañca, samuddavāṇija paṇḍitaṃ;
::

::gathalast
Janasandhaṃ mahākaṇhaṃ, kosiyaṃ sirimantakaṃ.
::

::gatha1
Padumaṃ mittāmittañca, iccete dasa jātake;
::

::gathalast
Saṅgāyiṃsu mahātherā, dvādasamhi nipātake.
::

::centre
Dvādasakanipātavaṇṇanā niṭṭhitā.
::

### 13. Terasakanipāto



[474] 1. Ambajātakavaṇṇanā

**Ahāsi** {pb:V:4.0179}{pb:P:4.0200}{pb:M:4.0201} **me ambaphalāni pubbe**ti idaṃ satthā jetavane viharanto devadattaṃ ārabbha kathesi. Devadatto hi ‘‘ahaṃ buddho bhavissāmi, mayhaṃ samaṇo gotamo neva ācariyo na upajjhāyo’’ti ācariyaṃ paccakkhāya jhānaparihīno saṅghaṃ bhinditvā anupubbena sāvatthiṃ āgacchanto bahijetavane pathaviyā vivare dinne avīciṃ pāvisi. Tadā bhikkhū dhammasabhāyaṃ kathaṃ samuṭṭhāpesuṃ ‘‘āvuso, devadatto ācariyaṃ paccakkhāya mahāvināsaṃ patto, avīcimahāniraye nibbatto’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi devadatto ācariyaṃ paccakkhāya mahāvināsaṃ pattoyevā’’ti vatvā atītaṃ āhari.

Atīte bārāṇasiyaṃ brahmadatte rajjaṃ kārente tassa purohitakulaṃ ahivātarogena vinassi. Ekova putto bhittiṃ bhinditvā palāto. So takkasilaṃ gantvā disāpāmokkhassācariyassa santike tayo vede ca avasesasippāni ca uggahetvā ācariyaṃ vanditvā nikkhanto ‘‘desacārittaṃ jānissāmī’’ti caranto ekaṃ paccantanagaraṃ pāpuṇi. Taṃ nissāya mahācaṇḍālagāmako ahosi. Tadā bodhisatto tasmiṃ gāme paṭivasati, paṇḍito byatto akāle phalaṃ gaṇhāpanamantaṃ jānāti. So pātova vuṭṭhāya kājaṃ ādāya tato gāmā nikkhimitvā araññe ekaṃ ambarukkhaṃ upasaṅkamitvā sattapadamatthake ṭhito taṃ mantaṃ parivattetvā ambarukkhaṃ ekena {pb:P:4.0201} udakapasatena paharati. Rukkhato taṅkhaṇaññeva purāṇapaṇṇāni patanti, navāni uṭṭhahanti, pupphāni pupphitvā patanti, ambaphalāni uṭṭhāya muhutteneva paccitvā madhurāni ojavantāni dibbarasasadisāni hutvā rukkhato patanti. Mahāsatto tāni uccinitvā yāvadatthaṃ khāditvā kājaṃ pūrāpetvā gehaṃ gantvā tāni vikkiṇitvā puttadāraṃ posesi.

So {pb:V:4.0180}{pb:M:4.0202} brāhmaṇakumāro mahāsattaṃ akāle ambapakkāni āharitvā vikkiṇantaṃ disvā ‘‘nissaṃsayena tehi mantabalena uppannehi bhavitabbaṃ, imaṃ purisaṃ nissāya idaṃ anagghamantaṃ labhissāmī’’ti cintetvā mahāsattassa ambāni āharaṇaniyāmaṃ pariggaṇhanto tathato ñatvā tasmiṃ araññato anāgateyeva tassa gehaṃ gantvā ajānanto viya hutvā tassa bhariyaṃ ‘‘kuhiṃ ayyo, ācariyo’’ti pucchitvā ‘‘araññaṃ gato’’ti vutte taṃ āgataṃ āgamayamānova ṭhatvā āgacchantaṃ disvā hatthato pacchiṃ gahetvā āharitvā gehe ṭhapesi. Mahāsatto taṃ oloketvā bhariyaṃ āha – ‘‘bhadde, ayaṃ māṇavo mantatthāya āgato, tassa hatthe manto nassati, asappuriso eso’’ti. Māṇavopi ‘‘ahaṃ imaṃ mantaṃ ācariyassa upakārako hutvā labhissāmī’’ti cintetvā tato paṭṭhāya tassa gehe sabbakiccāni karoti. Dārūni āharati, vīhiṃ koṭṭeti, bhattaṃ pacati, dantakaṭṭhamukhadhovanādīni deti, pādaṃ dhovati.

Ekadivasaṃ mahāsattena ‘‘tāta māṇava, mañcapādānaṃ me upadhānaṃ dehī’’ti vutte aññaṃ apassitvā sabbarattiṃ ūrumhi ṭhapetvā nisīdi. Aparabhāge mahāsattassa bhariyā puttaṃ vijāyi. Tassā pasūtikāle parikammaṃ sabbamakāsi. Sā ekadivasaṃ mahāsattaṃ āha ‘‘sāmi, ayaṃ māṇavo jātisampanno hutvā mantatthāya amhākaṃ veyyāvaccaṃ karoti, etassa hatthe manto tiṭṭhatu vā mā vā, detha tassa manta’’nti. So ‘‘sādhū’’ti sampaṭicchitvā {pb:P:4.0202} tassa mantaṃ datvā evamāha – ‘‘tāta, anagghoyaṃ manto, tava imaṃ nissāya mahālābhasakkāro bhavissati, raññā vā rājamahāmattena vā ‘ko te ācariyo’ti puṭṭhakāle mā maṃ nigūhittho, sace hi ‘caṇḍālassa me santikā manto gahito’ti lajjanto ‘brāhmaṇamahāsālo me ācariyo’ti kathessasi, imassa mantassa phalaṃ na labhissasī’’ti. So ‘‘kiṃ kāraṇā taṃ nigūhissāmi, kenaci puṭṭhakāle tumheyeva kathessāmī’’ti vatvā taṃ vanditvā caṇḍālagāmato nikkhamitvā mantaṃ vīmaṃsitvā anupubbena bārāṇasiṃ patvā ambāni vikkiṇitvā bahuṃ dhanaṃ labhi.

Athekadivasaṃ uyyānapālo tassa hatthato ambaṃ kiṇitvā rañño adāsi. Rājā taṃ paribhuñjitvā ‘‘kuto samma, tayā evarūpaṃ ambaṃ {pb:M:4.0203} laddha’’nti pucchi. Deva, eko māṇavo akālaambaphalāni ānetvā vikkiṇāti, tato me gahitanti. Tena hi ‘‘ito paṭṭhāya idheva ambāni āharatū’’ti naṃ vadehīti. So tathā akāsi. Māṇavopi tato paṭṭhāya ambāni rājakulaṃ harati. Atha raññā ‘‘upaṭṭhaha ma’’nti vutte rājānaṃ upaṭṭhahanto bahuṃ dhanaṃ labhitvā anukkamena vissāsiko jāto. Atha naṃ ekadivasaṃ rājā pucchi ‘‘māṇava, kuto akāle evaṃ {pb:V:4.0181} vaṇṇagandharasasampannāni ambāni labhasi, kiṃ te nāgo vā supaṇṇo vā devo vā koci deti, udāhu mantabalaṃ eta’’nti? ‘‘Na me mahārāja, koci deti, anaggho pana me manto atthi, tasseva bala’’nti. ‘‘Tena hi mayampi te ekadivasaṃ mantabalaṃ daṭṭhukāmā’’ti. ‘‘Sādhu, deva, dassessāmī’’ti. Rājā punadivase tena saddhiṃ uyyānaṃ gantvā ‘‘dassehī’’ti āha. So ‘‘sādhū’’ti ambarukkhaṃ upagantvā sattapadamatthake ṭhito mantaṃ parivattetvā rukkhaṃ udakena pahari. Taṅkhaṇaññeva ambarukkho heṭṭhā vuttaniyāmeneva phalaṃ gahetvā {pb:P:4.0203} mahāmegho viya ambavassaṃ vassi. Mahājano sādhukāraṃ adāsi, celukkhepā pavattiṃsu.

Rājā ambaphalāni khāditvā tassa bahuṃ dhanaṃ datvā ‘‘māṇavaka, evarūpo te acchariyamanto kassa santike gahito’’ti pucchi. Māṇavo ‘‘sacāhaṃ ‘caṇḍālassa santike’ti vakkhāmi, lajjitabbakaṃ bhavissati, mañca garahissanti, manto kho pana me paguṇo, idāni na nassissati, disāpāmokkhaṃ ācariyaṃ apadisāmī’’ti cintetvā musāvādaṃ katvā ‘‘takkasilāyaṃ disāpāmokkhācariyassa santike gahito me’’ti vadanto ācariyaṃ paccakkhāsi. Taṅkhaṇaññeva manto antaradhāyi. Rājā somanassajāto taṃ ādāya nagaraṃ pavisitvā punadivase ‘‘ambāni khādissāmī’’ti uyyānaṃ gantvā maṅgalasilāpaṭṭe nisīditvā māṇava, ambāni āharāti āha. So ‘‘sādhū’’ti ambaṃ upagantvā sattapadamatthake ṭhito ‘‘mantaṃ parivattessāmī’’ti mante anupaṭṭhahante antarahitabhāvaṃ ñatvā lajjito aṭṭhāsi. Rājā ‘‘ayaṃ pubbe parisamajjheyeva ambāni āharitvā amhākaṃ deti, ghanameghavassaṃ viya ambavassaṃ vassāpeti, idāni thaddho viya ṭhito, kiṃ nu kho kāraṇa’’nti cintetvā taṃ pucchanto paṭhamaṃ gāthamāha –

::hangnum
1\.
::

::gatha1
‘‘Ahāsi {pb:M:4.0204} me ambaphalāni pubbe, aṇūni thūlāni ca brahmacāri;
::

::gathalast
Teheva mantehi na dāni tuyhaṃ, dumapphalā pātubhavanti brahme’’ti.
::

Tattha **ahāsī**ti āhari. **Dumapphalā**ti rukkhaphalāni.

Taṃ sutvā māṇavo ‘‘sace ‘ajja ambaphalaṃ na gaṇhāmī’ti vakkhāmi, rājā me kujjhissati, musāvādena naṃ vañcessāmī’’ti dutiyaṃ gāthamāha –

::hangnum
2\.
::

::gatha1
‘‘Nakkhattayogaṃ {pb:V:4.0182} paṭimānayāmi, khaṇaṃ muhuttañca mante na passaṃ;
::

::gathalast
Nakkhattayogañca {pb:P:4.0204} khaṇañca laddhā, addhā harissambaphalaṃ pahūta’’nti.
::

Tattha **addhāharissambaphala**nti addhā ambaphalaṃ āharissāmi.

Rājā ‘‘ayaṃ aññadā nakkhattayogaṃ na vadati, kiṃ nu kho eta’’nti pucchanto dve gāthā abhāsi –

::hangnum
3\.
::

::gatha1
‘‘Nakkhattayogaṃ na pure abhāṇi, khaṇaṃ muhuttaṃ na pure asaṃsi;
::

::gathalast
Sayaṃ harī ambaphalaṃ pahūtaṃ, vaṇṇena gandhena rasenupetaṃ.
::

::hangnum
4\.
::

::gatha1
‘‘Mantābhijappena pure hi tuyhaṃ, dumapphalā pātubhavanti brahme;
::

::gathalast
Svājja na pāresi jappampi mantaṃ, ayaṃ so ko nāma tavajja dhammo’’ti.
::

Tattha **na pāresī**ti na sakkosi. **Jappampī**ti jappantopi parivattentopi. **Ayaṃ so**ti ayameva so tava sabhāvo ajja ko nāma jātoti.

Taṃ sutvā māṇavo ‘‘na sakkā rājānaṃ musāvādena vañcetuṃ, sacepi me sabhāve kathite āṇaṃ kareyya, karotu, sabhāvameva kathessāmī’’ti cintetvā dve gāthā abhāsi –

::hangnum
5\.
::

::gatha1
‘‘Caṇḍālaputto {pb:M:4.0205} mama sampadāsi, dhammena mante pakatiñca saṃsi;
::

::gathalast
Mā cassu me pucchito nāmagottaṃ, guyhittho atthaṃ vijaheyya manto.
::

::hangnum
6\.
::

::gatha1
‘‘Sohaṃ janindena janamhi puṭṭho, makkhābhibhūto alikaṃ abhāṇiṃ;
::

::gathalast
‘Mantā ime brāhmaṇassā’ti micchā, pahīnamanto kapaṇo rudāmī’’ti.
::

Tattha **dhammenā**ti samena kāraṇena appaṭicchādetvāva adāsi. **Pakatiñca saṃsī**ti ‘‘mā me pucchito nāmagottaṃ guyhittho, sace gūhasi{pb:P:4.0205}, mantā te nassissantī’’ti tesaṃ nassanapakatiñca mayhaṃ saṃsi. **Brāhmaṇassāti micchā**ti ‘‘brāhmaṇassa santike mayā ime mantā gahitā’’ti {pb:V:4.0183} micchāya abhaṇiṃ, tena me te mantā naṭṭhā, svāhaṃ pahīnamanto idāni kapaṇo rudāmīti.

Taṃ sutvā rājā ‘‘ayaṃ pāpadhammo evarūpaṃ ratanamantaṃ na olokesi, evarūpasmiñhi uttamaratanamante laddhe jāti kiṃ karissatī’’ti kujjhitvā tassa garahanto –

::hangnum
7\.
::

::gatha1
‘‘Eraṇḍā pucimandā vā, atha vā pālibhaddakā;
::

::gathalast
Madhuṃ madhutthiko vinde, so hi tassa dumuttamo.
::

::hangnum
8\.
::

::gatha1
‘‘Khattiyā brāhmaṇā vessā, suddā caṇḍālapukkusā;
::

::gathalast
Yamhā dhammaṃ vijāneyya, so hi tassa naruttamo.
::

::hangnum
9\.
::

::gatha1
‘‘Imassa daṇḍañca vadhañca datvā, gale gahetvā khalayātha jammaṃ;
::

::gathalast
Yo uttamatthaṃ kasirena laddhaṃ, mānātimānena vināsayitthā’’ti. –
::

::unindented
Imā gāthā āha.
::

Tattha {pb:M:4.0206} **madhutthiko**ti madhuatthiko puriso araññe madhuṃ olokento etesaṃ rukkhānaṃ yato madhuṃ labhati, sova dumo tassa dumuttamo nāma. Tatheva khattiyādīsu yamhā purisā dhammaṃ kāraṇaṃ yuttaṃ atthaṃ vijāneyya, sova tassa uttamo naro nāma. **Imassa daṇḍañcā**ti imassa pāpadhammassa sabbassaharaṇadaṇḍañca veḷupesikādīhi piṭṭhicammaṃ uppāṭetvā vadhañca datvā imaṃ jammaṃ gale gahetvā khalayātha, khalikārattaṃ pāpetvā niddhamatha nikkaḍḍhatha, kiṃ iminā idha vasantenāti.

Rājapurisā tathā katvā ‘‘tavācariyassa santikaṃ gantvā taṃ ārādhetvāva sace puna mante labhissasi, idha āgaccheyyāsi, no ce, imaṃ disaṃ mā olokeyyāsī’’ti taṃ nibbisayamakaṃsu. So anātho hutvā ‘‘ṭhapetvā ācariyaṃ na me aññaṃ paṭisaraṇaṃ atthi, tasseva santikaṃ gantvā taṃ ārādhetvā puna mantaṃ yācissāmī’’ti rodanto taṃ gāmaṃ agamāsi. Atha {pb:P:4.0206} naṃ āgacchantaṃ disvā mahāsatto bhariyaṃ āmantetvā ‘‘bhadde, passa taṃ pāpadhammaṃ parihīnamantaṃ puna āgacchanta’’nti āha. So mahāsattaṃ upasaṅkamitvā vanditvā ekamantaṃ {pb:V:4.0184} nisinno ‘‘kiṃkāraṇā āgatosī’’ti puṭṭho ‘‘ācariya, musāvādaṃ katvā ācariyaṃ paccakkhitvā mahāvināsaṃ pattomhī’’ti vatvā accayaṃ dassetvā puna mante yācanto –

::hangnum
10\.
::

::gatha1
‘‘Yathā samaṃ maññamāno pateyya, sobbhaṃ guhaṃ narakaṃ pūtipādaṃ;
::

::gatha2
Rajjūti vā akkame kaṇhasappaṃ, andho yathā jotimadhiṭṭhaheyya;
::

::gathalast
Evampi maṃ taṃ khalitaṃ sapañña, pahīnamantassa punappadāhī’’ti. – gāthamāha;
::

Tattha **yathā sama**nti yathā puriso idaṃ samaṃ ṭhānanti maññamāno sobbhaṃ vā guhaṃ vā bhūmiyā phalitaṭṭhānasaṅkhātaṃ narakaṃ vā pūtipādaṃ vā pateyya. **Pūtipādo**ti himavantapadese mahārukkhe sussitvā mate tassa {pb:M:4.0207} mūlesu pūtikesu jātesu tasmiṃ ṭhāne mahāāvāṭo hoti, tassa nāmaṃ. **Jotimadhiṭṭhaheyyā**ti aggiṃ akkameyya. **Evampī**ti evaṃ ahampi paññācakkhuno abhāvā andho tumhākaṃ visesaṃ ajānanto tumhesu khalito, taṃ maṃ khalitaṃ viditvā **sapañña** ñāṇasampanna pahīnamantassa mama punapi dethāti.

Atha naṃ ācariyo ‘‘tāta, kiṃ kathesi, andho hi saññāya dinnāya sobbhādīni pariharati, mayā paṭhamameva tava kathitaṃ, idāni kimatthaṃ mama santikaṃ āgatosī’’ti vatvā –

::hangnum
11\.
::

::gatha1
‘‘Dhammena mantaṃ tava sampadāsiṃ, tuvampi dhammena paṭiggahesi;
::

::gathalast
Pakatimpi te attamano asaṃsiṃ, dhamme ṭhitaṃ taṃ na jaheyya manto.
::

::hangnum
12\.
::

::gatha1
‘‘Yo {pb:P:4.0207} bāla-mantaṃ kasirena laddhaṃ, yaṃ dullabhaṃ ajja manussaloke;
::

::gathalast
Kiñcāpi laddhā jīvituṃ appapañño, vināsayī alikaṃ bhāsamāno.
::

::hangnum
13\.
::

::gatha1
‘‘Bālassa mūḷhassa akataññuno ca, musā bhaṇantassa asaññatassa;
::

::gathalast
Mante mayaṃ tādisake na dema, kuto mantā gaccha na mayhaṃ ruccasī’’ti. –
::

::unindented
Imā gāthā āha.
::

Tattha **dhammenā**ti ahampi tava ācariyabhāgaṃ hiraññaṃ vā suvaṇṇaṃ vā aggahetvā dhammeneva mantaṃ sampadāsiṃ, tvampi kiñci adatvā dhammena sameneva paṭiggahesi. **Dhamme ṭhita**nti ācariyapūjakadhamme {pb:V:4.0185} ṭhitaṃ. **Tādisake**ti tathārūpe akālaphalagaṇhāpake mante na dema, gaccha na me ruccasīti.

So evaṃ ācariyena uyyojito ‘‘kiṃ mayhaṃ jīvitenā’’ti araññaṃ pavisitvā anāthamaraṇaṃ mari.

Satthā {pb:M:4.0208} imaṃ dhammadesanaṃ āharitvā ‘‘na, bhikkhave, idāneva, pubbepi devadatto ācariyaṃ paccakkhāya mahāvināsaṃ patto’’ti vatvā jātakaṃ samodhānesi – ‘‘tadā akataññū māṇavo devadatto ahosi, rājā ānando, caṇḍālaputto pana ahameva ahosi’’nti.

::centre
Ambajātakavaṇṇanā paṭhamā.
::



[475] 2. Phandanajātakavaṇṇanā

**Kuṭhārihattho puriso**ti idaṃ satthā rohiṇīnadītīre viharanto ñātakānaṃ kalahaṃ ārabbha kathesi. Vatthu pana **kuṇālajātake** (jā. 2.21.kuṇālajātaka) āvi bhavissati. Tadā pana satthā ñātake āmantetvā – mahārājā, atīte bārāṇasiyaṃ brahmadatte rajjaṃ kārente bahinagare vaḍḍhakigāmo ahosi. Tatreko brāhmaṇavaḍḍhakī araññato dārūni āharitvā rathaṃ katvā jīvikaṃ kappesi. Tadā himavantapadese mahāphandanarukkho ahosi{pb:P:4.0208}. Eko kāḷasīho gocaraṃ pariyesitvā āgantvā tassa mūle nipajji. Athassa ekadivasaṃ vāte paharante eko sukkhadaṇḍako patitvā khandhe avatthāsi. So thokaṃ khandhena rujantena bhītatasito uṭṭhāya pakkhanditvā puna nivatto āgatamaggaṃ olokento kiñci adisvā ‘‘añño maṃ sīho vā byaggho vā anubandhanto natthi, imasmiṃ pana rukkhe nibbattadevatā maṃ ettha nipajjantaṃ na sahati maññe, hotu jānissāmī’’ti aṭṭhāne kopaṃ bandhitvā rukkhaṃ paharitvā ‘‘neva tava rukkhassa pattaṃ khādāmi, na sākhaṃ bhañjāmi, idha aññe mige vasante sahasi, maṃ na sahasi, ko mayhaṃ doso atthi, katipāhaṃ āgamehi, samūlaṃ te rukkhaṃ uppāṭetvā khaṇḍākhaṇḍikaṃ chedāpessāmī’’ti rukkhadevataṃ tajjetvā ekaṃ purisaṃ upadhārento vicari. Tadā so brāhmaṇavaḍḍhakī dve tayo manusse ādāya rathadārūnaṃ atthāya yānakena taṃ padesaṃ gantvā ekasmiṃ ṭhāne yānakaṃ ṭhapetvā vāsipharasuhattho rukkhe upadhārento phandanasamīpaṃ agamāsi. Kāḷasīho taṃ disvā ‘‘ajja, mayā paccāmittassa piṭṭhiṃ daṭṭhuṃ vaṭṭatī’’ti gantvā rukkhamūle aṭṭhāsi{pb:V:4.0186}. Vaḍḍhakī ca ito cito oloketvā {pb:M:4.0209} phandanasamīpena pāyāsi. So ‘‘yāva eso nātikkamati, tāvadevassa kathessāmī’’ti cintetvā paṭhamaṃ gāthamāha –

::hangnum
14\.
::

::gatha1
‘‘Kuṭhārihattho puriso, vanamogayha tiṭṭhasi;
::

::gathalast
Puṭṭho me samma akkhāhi, kiṃ dāruṃ chetumicchasī’’ti.
::

Tattha **puriso**ti tvaṃ kuṭhārihattho eko puriso imaṃ vanaṃ ogayha tiṭṭhasīti.

So tassa vacanaṃ sutvā ‘‘acchariyaṃ vata bho, na vata me ito pubbe migo manussavācaṃ bhāsanto diṭṭhapubbo, esa rathānucchavikaṃ {pb:P:4.0209} dāruṃ jānissati, pucchissāmi na’’nti cintetvā dutiyaṃ gāthamāha –

::hangnum
15\.
::

::gatha1
‘‘Isso vanāni carasi, samāni visamāni ca;
::

::gathalast
Puṭṭho me samma akkhāhi, kiṃ dāruṃ nemiyā daḷha’’nti.
::

Tattha **isso**ti tvampi eko kāḷasīho vanāni carasi, tvaṃ rathānucchavikaṃ dāruṃ jānissasīti.

Taṃ sutvā kāḷasīho ‘‘idāni me manoratho matthakaṃ pāpuṇissatī’’ti cintetvā tatiyaṃ gāthamāha –

::hangnum
16\.
::

::gatha1
‘‘Neva sālo na khadiro, nāssakaṇṇo kuto dhavo;
::

::gathalast
Rukkho ca phandano nāma, taṃ dāruṃ nemiyā daḷha’’nti.
::

So taṃ sutvā somanassajāto ‘‘sudivasena vatamhi ajja araññaṃ paviṭṭho, tiracchānagato me rathānucchavikaṃ dāruṃ ācikkhati, aho sādhū’’ti pucchanto catutthaṃ gāthamāha –

::hangnum
17\.
::

::gatha1
‘‘Kīdisānissa pattāni, khandho vā pana kīdiso;
::

::gathalast
Puṭṭho me samma akkhāhi, yathā jānemu phandana’’nti.
::

Athassa {pb:V:4.0187} so ācikkhanto dve gāthā abhāsi –

::hangnum
18\.
::

::gatha1
‘‘Yassa sākhā palambanti, namanti na ca bhañjare;
::

::gathalast
So rukkho phandano nāma, yassa mūle ahaṃ ṭhito.
::

::hangnum
19\.
::

::gatha1
‘‘Arānaṃ {pb:M:4.0210} cakkanābhīnaṃ, īsānemirathassa ca;
::

::gathalast
Sabbassa te kammaniyo, ayaṃ hessati phandano’’ti.
::

Tattha **‘‘arāna’’**nti idaṃ so ‘‘kadācesa imaṃ rukkhaṃ na gaṇheyya, guṇampissa kathessāmī’’ti cintetvā evamāha. Tattha **īsānemirathassa cā**ti īsāya ca nemiyā ca sesassa ca rathassa sabbassa te esa kammaniyo kammakkhamo bhavissatīti.

So evaṃ ācikkhitvā tuṭṭhamānaso ekamante vicari, vaḍḍhakīpi rukkhaṃ chindituṃ ārabhi. Rukkhadevatā cintesi ‘‘mayā etassa upari na kiñci pātitaṃ, ayaṃ aṭṭhāne āghātaṃ bandhitvā mama vimānaṃ nāseti, ahañca vinassissāmi, ekenupāyena {pb:P:4.0210} imañca issaṃ vināsessāmī’’ti. Sā vanakammikapuriso viya hutvā tassa santikaṃ āgantvā pucchi ‘‘bho purisa manāpo te rukkho laddho, imaṃ chinditvā kiṃ karissasī’’ti? ‘‘Rathanemiṃ karissāmī’’ti. ‘‘Iminā rukkhena ratho bhavissatī’’ti kena te akkhātanti. ‘‘Ekena kāḷasīhenā’’ti. ‘‘Sādhu suṭṭhu tena akkhātaṃ, iminā rukkhena ratho sundaro bhavissati, kāḷasīhassa galacammaṃ uppāṭetvā caturaṅgulamatte ṭhāne ayapaṭṭena viya nemimaṇḍale parikkhitte nemi ca thirā bhavissati, bahuñca dhanaṃ labhissasī’’ti. ‘‘Kāḷasīhacammaṃ kuto lacchāmī’’ti? ‘‘Tvaṃ bālakosi, ayaṃ tava rukkho vane ṭhito na palāyati, tvaṃ yena te rukkho akkhāto, tassa santikaṃ gantvā ‘sāmi tayā dassitarukkhaṃ kataraṭṭhāne chindāmī’ti vañcetvā ānehi, atha naṃ nirāsaṅkaṃ ‘idha ca ettha ca chindā’ti mukhatuṇḍaṃ pasāretvā ācikkhantaṃ tikhiṇena mahāpharasunā koṭṭetvā jīvitakkhayaṃ pāpetvā cammaṃ ādāya varamaṃsaṃ khāditvā rukkhaṃ chindā’’ti veraṃ appesi. Tamatthaṃ pakāsento satthā imā gāthā āha –

::hangnum
20\.
::

::gatha1
‘‘Iti phandanarukkhopi, tāvade ajjhabhāsatha;
::

::gathalast
Mayhampi vacanaṃ atthi, bhāradvāja suṇohi me.
::

::hangnum
21\.
::

::gatha1
‘‘Issassa {pb:V:4.0188} upakkhandhamhā, ukkacca caturaṅgulaṃ;
::

::gathalast
Tena nemiṃ pasāresi, evaṃ daḷhataraṃ siyā.
::

::hangnum
22\.
::

::gatha1
‘‘Iti phandanarukkhopi, veraṃ appesi tāvade;
::

::gathalast
Jātānañca ajātānaṃ, issānaṃ dukkhamāvahī’’ti.
::

Tattha {pb:M:4.0211} **bhāradvājā**ti taṃ gottena ālapati. **Upakkhandhamhā**ti khandhato. **Ukkaccā**ti ukkantitvā.

Vaḍḍhakī rukkhadevatāya vacanaṃ sutvā ‘‘aho ajja mayhaṃ maṅgaladivaso’’ti kāḷasīhaṃ ghātetvā rukkhaṃ chetvā pakkāmi. Tamatthaṃ {pb:P:4.0211} pakāsento satthā āha –

::hangnum
23\.
::

::gatha1
‘‘Iccevaṃ phandano issaṃ, isso ca pana phandanaṃ;
::

::gathalast
Aññamaññaṃ vivādena, aññamaññamaghātayuṃ.
::

::hangnum
24\.
::

::gatha1
‘‘Evameva manussānaṃ, vivādo yattha jāyati;
::

::gathalast
Mayūranaccaṃ naccanti, yathā te issaphandanā.
::

::hangnum
25\.
::

::gatha1
‘‘Taṃ vo vadāmi bhaddaṃ vo, yāvantettha samāgatā;
::

::gathalast
Sammodatha mā vivadatha, mā hotha issaphandanā.
::

::hangnum
26\.
::

::gatha1
‘‘Sāmaggimeva sikkhetha, buddhehetaṃ pasaṃsitaṃ;
::

::gathalast
Sāmaggirato dhammaṭṭho, yogakkhemā na dhaṃsatī’’ti.
::

Tattha **aghātayu**nti ghātāpesuṃ. **Mayūranaccaṃ naccantī**ti mahārājā yattha hi manussānaṃ vivādo hoti, tattha yathā nāma mayūrā naccantā paṭicchādetabbaṃ rahassaṅgaṃ pākaṭaṃ karonti, evaṃ manussā aññamaññassa randhaṃ pakāsentā mayūranaccaṃ naccanti nāma. Yathā te issaphandanā aññamaññassa randhaṃ pakāsentā nacciṃsu nāma. **Taṃ vo**ti tena kāraṇena tumhe vadāmi. **Bhaddaṃ vo**ti bhaddaṃ tumhākaṃ hotu. **Yāvantetthā**ti yāvanto ettha issaphandanasadisā mā ahuvattha. **Sāmaggimeva sikkhethā**ti samaggabhāvameva tumhe sikkhatha, idaṃ paññāvuddhehi paṇḍitehi pasaṃsitaṃ{pb:V:4.0189}. **Dhammaṭṭho**ti sucaritadhamme ṭhito. **Yogakkhemā na dhaṃsatī**ti yogehi khemā nibbānā na parihāyatīti nibbānena desanākūṭaṃ gaṇhi. Sakyarājāno dhammakathaṃ sutvā samaggā jātā.

Satthā imaṃ dhammadesanaṃ āharitvā jātakaṃ samodhānesi ‘‘tadā taṃ kāraṇaṃ viditvā tasmiṃ vanasaṇḍe nivutthadevatā ahameva ahosi’’nti.

::centre
Phandanajātakavaṇṇanā dutiyā.
::



[476] 3. Javanahaṃsajātakavaṇṇanā

**Idheva** {pb:M:4.0212} **haṃsa nipatā**ti idaṃ satthā jetavane viharanto **daḷhadhammadhanuggahasuttantadesanaṃ** (saṃ. ni. 2.228) ārabbha kathesi. Bhagavatā hi –

::indent
‘‘Seyyathāpi, bhikkhave, cattāro daḷhadhammā dhanuggahā susikkhitā katahatthā katūpāsanā catuddisā ṭhitā assu, atha puriso āgaccheyya ‘ahaṃ imesaṃ catunnaṃ daḷhadhammānaṃ dhanuggahānaṃ susikkhitānaṃ katahatthānaṃ katūpāsanānaṃ {pb:P:4.0212} catuddisā kaṇḍe khitte apatiṭṭhite pathaviyaṃ gahetvā āharissāmī’ti. ‘‘Taṃ kiṃ maññatha, bhikkhave, ‘javano puriso paramena javena samannāgato’ti alaṃ vacanāyā’’ti? ‘‘Evaṃ bhante’’ti. Yathā ca, bhikkhave, tassa purisassa javo, yathā ca candimasūriyānaṃ javo, tato sīghataro. Yathā ca, bhikkhave, tassa purisassa javo, yathā ca candimasūriyānaṃ javo, yathā ca yā devatā candimasūriyānaṃ purato dhāvanti, tāsaṃ devatānaṃ javo, tato sīghataraṃ āyusaṅkhārā khīyanti, tasmātiha, bhikkhave, evaṃ sikkhitabbaṃ ‘appamattā viharissāmā’ti. Evañhi vo, bhikkhave, sikkhitabba’’nti –
::

::unindented
Imassa suttassa kathitadivasato dutiyadivase bhikkhū dhammasabhāyaṃ kathaṃ samuṭṭhāpesuṃ ‘‘āvuso, satthā attano buddhavisaye ṭhatvā imesaṃ sattānaṃ āyusaṅkhāre ittare dubbale katvā paridīpento puthujjanabhikkhū ativiya santāsaṃ pāpesi, aho buddhabalaṃ nāmā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṃ, bhikkhave, svāhaṃ idāni sabbaññutaṃ patto āyusaṅkhārānaṃ ittarabhāvaṃ dassetvā bhikkhū saṃvejetvā dhammaṃ desemi, mayā hi pubbe ahetukahaṃsayoniyaṃ nibbattenapi āyusaṅkhārānaṃ ittarabhāvaṃ {pb:V:4.0190} dassetvā bārāṇasirājānaṃ ādiṃ katvā sakalarājaparisaṃ saṃvejetvā dhammo desito’’ti vatvā atītaṃ āhari.
::

Atīte {pb:M:4.0213} bārāṇasiyaṃ brahmadatte rajjaṃ kārente bodhisatto javanahaṃsayoniyaṃ nibbattitvā navutihaṃsasahassaparivuto cittakūṭe paṭivasati. So ekadivasaṃ jambudīpatale ekasmiṃ sare saparivāro sayaṃjātasāliṃ khāditvā ākāse suvaṇṇakilañjaṃ pattharanto viya mahantena parivārena bārāṇasinagarassa matthakena mandamandāya vilāsagatiyā cittakūṭaṃ gacchati. Atha naṃ bārāṇasirājā disvā ‘‘imināpi mādisena raññā bhavitabba’’nti amaccānaṃ vatvā tasmiṃ sinehaṃ uppādetvā mālāgandhavilepanaṃ gahetvā mahāsattaṃ oloketvā sabbatūriyāni paggaṇhāpesi. Mahāsatto attano sakkāraṃ karontaṃ disvā haṃse pucchi ‘‘rājā{pb:P:4.0213}, mama evarūpaṃ sakkāraṃ karonto kiṃ paccāsīsatī’’ti? ‘‘Tumhehi saddhiṃ mittabhāvaṃ devā’’ti. ‘‘Tena hi rañño amhehi saddhiṃ mittabhāvo hotū’’ti raññā saddhiṃ mittabhāvaṃ katvā pakkāmi. Athekadivasaṃ rañño uyyānaṃ gatakāle anotattadahaṃ gantvā ekena pakkhena udakaṃ, ekena candanacuṇṇaṃ ādāya āgantvā rājānaṃ tena udakena nhāpetvā candanacuṇṇena okiritvā mahājanassa passantasseva saparivāro cittakūṭaṃ agamāsi. Tato paṭṭhāya rājā mahāsattaṃ daṭṭhukāmo hutvā ‘‘sahāyo me ajja āgamissati, sahāyo me ajja āgamissatī’’ti āgamanamaggaṃ olokento acchati.

Tadā mahāsattassa kaniṭṭhā dve haṃsapotakā ‘‘sūriyena saddhiṃ javissāmā’’ti mantetvā mahāsattassa ārocesuṃ ‘‘mayaṃ sūriyena saddhiṃ javissāmā’’ti. ‘‘Tātā, sūriyajavo nāma sīgho, sūriyena saddhiṃ javituṃ na sakkhissatha, antarāva vinassissatha, mā gamitthā’’ti. Te dutiyampi tatiyampi yāciṃsu, bodhisattopi te yāvatatiyaṃ vāresiyeva. Te mānathaddhā attano balaṃ ajānantā mahāsattassa anācikkhitvāva ‘‘sūriyena saddhiṃ javissāmā’’ti sūriye anuggateyeva gantvā yugandharamatthake nisīdiṃsu. Mahāsatto te adisvā ‘‘kahaṃ nu kho gatā’’ti pucchitvā taṃ pavattiṃ sutvā cintesi ‘‘te sūriyena saddhiṃ javituṃ na sakkhissanti, antarāva vinassissanti, jīvitaṃ tesaṃ dassāmī’’ti. Sopi gantvā yugandharamatthakeyeva nisīdi. Atha uggate sūriyamaṇḍale haṃsapotakā uppatitvā sūriyena saddhiṃ pakkhandiṃsu, mahāsattopi tehi saddhiṃ pakkhandi. Kaniṭṭhabhātiko {pb:M:4.0214} yāva pubbaṇhasamayā javitvā kilami, pakkhasandhīsu aggiuṭṭhānakālo viya ahosi. So bodhisattassa saññaṃ adāsi ‘‘bhātika, na sakkomī’’ti. Atha naṃ mahāsatto ‘‘mā bhāyi, jīvitaṃ te dassāmī’’ti pakkhapañjarena parikkhipitvā {pb:V:4.0191} assāsetvā cittakūṭapabbataṃ netvā haṃsānaṃ majjhe ṭhapetvā puna pakkhanditvā sūriyaṃ patvā itarena saddhiṃ pāyāsi. Sopi yāva upakaṭṭhamajjhanhikā sūriyena {pb:P:4.0214} saddhiṃ javitvā kilami, pakkhasandhīsu aggiuṭṭhānakālo viya ahosi. Tadā bodhisattassa saññaṃ adāsi ‘‘bhātika, na sakkomī’’ti. Tampi mahāsatto tatheva samassāsetvā pakkhapañjarenādāya cittakūṭameva agamāsi. Tasmiṃ khaṇe sūriyo nabhamajjhaṃ pāpuṇi.

Atha mahāsatto ‘‘mama ajja sarīrabalaṃ vīmaṃsissāmī’’ti cintetvā ekavegena pakkhanditvā yugandharamatthake nisīditvā tato uppatitvā ekavegena sūriyaṃ pāpuṇitvā kālena purato, kālena pacchato javitvā cintesi ‘‘mayhaṃ sūriyena saddhiṃ javanaṃ nāma niratthakaṃ ayonisomanasikārasambhūtaṃ, kiṃ me iminā, bārāṇasiṃ gantvā mama sahāyakassa rañño atthayuttaṃ dhammayuttaṃ kathaṃ kathessāmī’’ti. So nivattitvā sūriye nabhamajjhaṃ anatikkanteyeva sakalacakkavāḷagabbhaṃ antantena anusaṃyāyitvā vegaṃ parihāpento sakalajambudīpaṃ antantena anusaṃyāyitvā bārāṇasiṃ pāpuṇi. Dvādasayojanikaṃ sakalanagaraṃ haṃsacchannaṃ viya ahosi, chiddaṃ nāma na paññāyi, anukkamena vege parihāyante ākāse chiddāni paññāyiṃsu. Mahāsatto vegaṃ parihāpetvā ākāsato otaritvā sīhapañjarassa abhimukhaṭṭhāne aṭṭhāsi. Rājā ‘‘āgato me sahāyo’’ti somanassappatto tassa nisīdanatthāya kañcanapīṭhaṃ paññapetvā ‘‘samma, pavisa, idha nisīdā’’ti vatvā paṭhamaṃ gāthamāha –

::hangnum
27\.
::

::gatha1
‘‘Idheva haṃsa nipata, piyaṃ me tava dassanaṃ;
::

::gathalast
Issarosi anuppatto, yamidhatthi pavedayā’’ti.
::

Tattha **‘‘idhā’’**ti kañcanapīṭhaṃ sandhāyāha. **Nipatā**ti nisīda. **Issarosī**ti tvaṃ imassa ṭhānassa issaro sāmi hutvā āgatosīti vadati. **Yamidhatthi pavedayā**ti {pb:M:4.0215} yaṃ imasmiṃ nivesane atthi, taṃ aparisaṅkanto amhākaṃ kathehīti.

Mahāsatto kañcanapīṭhe nisīdi. Rājā satapākasahassapākehi telehi tassa pakkhantarāni makkhetvā kañcanataṭṭake madhulāje ca madhurodakañca sakkharodakañca dāpetvā madhurapaṭisanthāraṃ katvā {pb:P:4.0215} ‘‘samma, tvaṃ ekakova āgatosi, kuhiṃ agamitthā’’ti pucchi. So taṃ pavattiṃ vitthārena kathesi. Atha naṃ rājā āha ‘‘samma, mamapi sūriyena saddhiṃ javitavegaṃ dassehī’’ti. Mahārāja, na sakkā so vego dassetunti. Tena hi me sarikkhakamattaṃ {pb:V:4.0192} dassehīti. Sādhu, mahārāja, sarikkhakamattaṃ dassessāmi, akkhaṇavedhī dhanuggahe sannipātehīti. Rājā sannipātesi. Mahāsatto cattāro dhanuggahe gahetvā nivesanā oruyha rājaṅgaṇe silāthambhaṃ nikhaṇāpetvā attano gīvāyaṃ ghaṇṭaṃ bandhāpetvā silāthambhamatthake nisīditvā cattāro dhanuggahe thambhaṃ nissāya catuddisābhimukhe ṭhapetvā ‘‘mahārāja, ime cattāro janā ekappahāreneva catuddisābhimukhā cattāri kaṇḍāni khipantu, tāni ahaṃ pathaviṃ appattāneva āharitvā etesaṃ pādamūle pātessāmi. Mama kaṇḍagahaṇatthāya gatabhāvaṃ ghaṇṭasaddasaññāya jāneyyāsi, maṃ pana na passissasī’’ti vatvā tehi ekappahāreneva khittakaṇḍāni āharitvā tesaṃ pādamūle pātetvā silāthambhamatthake nisinnameva attānaṃ dassetvā ‘‘diṭṭho te, mahārāja, mayhaṃ vego’’ti vatvā ‘‘mahārāja, ayaṃ vego mayhaṃ neva uttamo, majjhimo, paritto lāmakavego esa, evaṃ sīgho, mahārāja, amhākaṃ vego’’ti āha.

Atha naṃ rājā pucchi ‘‘samma, atthi pana tumhākaṃ vegato añño sīghataro vego’’ti? ‘‘Āma, mahārāja, amhākaṃ uttamavegatopi sataguṇena sahassaguṇena satasahassaguṇena imesaṃ sattānaṃ āyusaṅkhārā sīghataraṃ khīyanti bhijjanti, khayaṃ gacchantī’’ti khaṇikanirodhavasena rūpadhammānaṃ nirodhaṃ dasseti, tato nāmadhammānaṃ. Rājā mahāsattassa kathaṃ sutvā maraṇabhayabhīto satiṃ paccupaṭṭhāpetuṃ asakkonto bhūmiyaṃ pati, mahājano utrāsaṃ patto ahosi. Rañño mukhaṃ udakena siñcitvā {pb:M:4.0216} satiṃ labhāpesi. Atha naṃ mahāsatto ‘‘mahārāja, mā bhāyi, maraṇassatiṃ {pb:P:4.0216} bhāvehi, dhammaṃ carāhi, dānādīni puññāni karohi, appamatto hohi, devā’’ti ovadi. Atha rājā ‘‘sāmi, mayaṃ tumhādisena ñāṇabalasampannena ācariyena vinā vasituṃ na sakkhissāma, cittakūṭaṃ agantvā mayhaṃ dhammaṃ desento mayhaṃ ovādācariyo hutvā idheva vasāhī’’ti yācanto dve gāthā abhāsi –

::hangnum
28\.
::

::gatha1
‘‘Savanena ekassa piyā bhavanti, disvā panekassa viyeti chando;
::

::gathalast
Disvā ca sutvā ca piyā bhavanti, kaccinnu me pīyasi dassanena.
::

::hangnum
29\.
::

::gatha1
‘‘Savanena piyo mesi, bhiyyo cāgamma dassanaṃ;
::

::gathalast
Evaṃ piyadassano me, vasa haṃsa mamantike’’ti.
::

Tāsaṃ attho – samma haṃsarāja savanena ekassa ekacce piyā honti, ‘‘evaṃ guṇo nāmā’’ti sutvā savanena piyāyati, ekassa pana ekacce disvāva chando vigacchati, pemaṃ antaradhāyati{pb:V:4.0193}, khādituṃ āgatā yakkhā viya upaṭṭhahanti, ekassa ekacce disvā ca sutvā cāti ubhayathāpi piyā honti, tena taṃ pucchāmi. **Kaccinnu me pīyasi dassanenā**ti kacci nu tvaṃ maṃ piyāyasi, mayhaṃ pana tvaṃ savanena piyova, dassanaṃ panāgamma atipiyova. Evaṃ mama piyadassano samāno cittakūṭaṃ agantvā idha mama santike vasāti.

Bodhisatto āha –

::hangnum
30\.
::

::gatha1
‘‘Vaseyyāma tavāgāre, niccaṃ sakkatapūjitā;
::

::gathalast
Matto ca ekadā vajje, haṃsarājaṃ pacantu me’’ti.
::

Tattha **matto ca ekadā**ti mahārāja, mayaṃ tava ghare niccaṃ pūjitā vaseyyāma, tvaṃ pana kadāci surāmadamatto maṃsakhādanatthaṃ ‘‘haṃsarājaṃ pacantu me’’ti vadeyyāsi, atha evaṃ tava anujīvino maṃ māretvā paceyyuṃ, tadāhaṃ kiṃ karissāmīti.

Athassa {pb:P:4.0217}{pb:M:4.0217} rājā ‘‘tena hi majjameva na pivissāmī’’ti paṭiññaṃ dātuṃ imaṃ gāthamāha –

::hangnum
31\.
::

::gatha1
‘‘Dhiratthu taṃ majjapānaṃ, yaṃ me piyataraṃ tayā;
::

::gathalast
Na cāpi majjaṃ pissāmi, yāva me vacchasī ghare’’ti.
::

Tato paraṃ bodhisatto cha gāthā āha –

::hangnum
32\.
::

::gatha1
‘‘Suvijānaṃ siṅgālānaṃ, sakuṇānañca vassitaṃ;
::

::gathalast
Manussavassitaṃ rāja, dubbijānataraṃ tato.
::

::hangnum
33\.
::

::gatha1
‘‘Api ce maññatī poso, ñāti mitto sakhāti vā;
::

::gathalast
Yo pubbe sumano hutvā, pacchā sampajjate diso.
::

::hangnum
34\.
::

::gatha1
‘‘Yasmiṃ mano nivisati, avidūre sahāpi so;
::

::gathalast
Santikepi hi so dūre, yasmiṃ nāvisate mano.
::

::hangnum
35\.
::

::gatha1
‘‘Antopi {pb:V:4.0194} so hoti pasannacitto, pāraṃ samuddassa pasannacitto;
::

::gathalast
Antopi so hoti paduṭṭhacitto, pāraṃ samuddassa paduṭṭhacitto.
::

::hangnum
36\.
::

::gatha1
‘‘Saṃvasantā vivasanti, ye disā te rathesabha;
::

::gathalast
Ārā santo saṃvasanti, manasā raṭṭhavaḍḍhana.
::

::hangnum
37\.
::

::gatha1
‘‘Aticiraṃ nivāsena, piyo bhavati appiyo;
::

::gathalast
Āmanta kho taṃ gacchāma, purā te homa appiyā’’ti.
::

Tattha **vassita**nti mahārāja, tiracchānagatā ujuhadayā, tena tesaṃ vassitaṃ suvijānaṃ, manussā pana kakkhaḷā, tasmā tesaṃ vacanaṃ dubbijānataranti attho. **Yo pubbe**ti yo puggalo paṭhamameva attamano hutvā ‘‘tvaṃ mayhaṃ ñātako mitto pāṇasamo sakhā’’ti api evaṃ maññati, sveva pacchā diso verī sampajjati, evaṃ dubbijānaṃ nāma manussahadayanti. **Nivisatī**ti mahārāja, yasmiṃ puggale pemavasena mano nivisati, so dūre {pb:M:4.0218} vasantopi avidūre sahāpi vasatiyeva nāma. Yasmiṃ pana puggale mano na nivisati apeti, so santike vasantopi dūreyeva.

**Antopi so hotī**ti mahārāja, yo sahāyo pasannacitto, so cittena allīnattā pāraṃ samuddassa vasantopi antoyeva {pb:P:4.0218} hoti. Yo pana paduṭṭhacitto, so cittena anallīnattā anto vasantopi pāraṃ samuddassa nāma. **Ye disā te**ti ye verino paccatthikā, te ekato vasantāpi dūre vasantiyeva nāma. Santo pana paṇḍitā ārā ṭhitāpi mettābhāvitena manasā āvajjentā saṃvasantiyeva. **Purā te homā**ti yāva tava appiyā na homa, tāvadeva taṃ āmantetvā gacchāmāti vadati.

Atha naṃ rājā āha –

::hangnum
38\.
::

::gatha1
‘‘Evaṃ ce yācamānānaṃ, añjaliṃ nāvabujjhasi;
::

::gatha2
Paricārakānaṃ sataṃ, vacanaṃ na karosi no;
::

::gathalast
Evaṃ taṃ abhiyācāma, puna kayirāsi pariyāya’’nti.
::

Tattha {pb:V:4.0195} **evaṃ ce**ti sace haṃsarāja, evaṃ añjaliṃ paggayha yācamānānaṃ amhākaṃ imaṃ añjaliṃ nāvabujjhasi, tava paricārakānaṃ samānānaṃ vacanaṃ na karosi, atha naṃ evaṃ yācāma. **Puna kayirāsi pariyāya**nti kālena kālaṃ idha āgamanāya vāraṃ kareyyāsīti attho.

Tato bodhisatto āha –

::hangnum
39\.
::

::gatha1
‘‘Evaṃ ce no viharataṃ, antarāyo na hessati;
::

::gatha2
Tuyhaṃ cāpi mahārāja, mayhañca raṭṭhavaḍḍhana;
::

::gathalast
Appeva nāma passemu, ahorattānamaccaye’’ti.
::

Tattha **evaṃ ce no**ti mahārāja, mā cintayittha, sace amhākampi evaṃ viharantānaṃ jīvitantarāyo na bhavissati, appeva nāma ubho aññamaññaṃ passissāma, apica tvaṃ mayā dinnaṃ ovādameva mama ṭhāne ṭhapetvā evaṃ ittarajīvite lokasannivāse appamatto hutvā dānādīni puññāni karonto dasa rājadhamme akopetvā dhammena rajjaṃ kārehi, evañhi {pb:M:4.0219} me ovādaṃ karonto maṃ passissatiyevāti. Evaṃ mahāsatto rājānaṃ ovaditvā cittakūṭapabbatameva gato.

Satthā imaṃ dhammadesanaṃ āharitvā ‘‘evaṃ, bhikkhave, pubbe tiracchānayoniyaṃ nibbattenapi mayā āyusaṅkhārānaṃ dubbalabhāvaṃ dassetvā dhammo desito’’ti vatvā jātakaṃ samodhānesi – ‘‘tadā rājā ānando ahosi, kaniṭṭho moggallāno, majjhimo sāriputto, sesahaṃsagaṇā buddhaparisā, javanahaṃso pana ahameva ahosi’’nti.

::centre
Javanahaṃsajātakavaṇṇanā tatiyā.
::



[477] 4. Cūḷanāradajātakavaṇṇanā

**Na** {pb:P:4.0219} **te kaṭṭhāni bhinnānī**ti idaṃ satthā jetavane viharanto thullakumārikāpalobhanaṃ ārabbha kathesi. Sāvatthivāsino kirekassa kulassa pannarasasoḷasavassuddesikā dhītā ahosi sobhaggappattā, na ca naṃ koci vāresi. Athassā mātā cintesi ‘‘mama dhītā vayappattā, na ca naṃ koci vāreti, āmisena macchaṃ viya etāya ekaṃ sākiyabhikkhuṃ palobhetvā uppabbājetvā {pb:V:4.0196} taṃ nissāya jīvissāmī’’ti. Tadā ca sāvatthivāsī eko kulaputto sāsane uraṃ datvā pabbajitvā upasampannakālato paṭṭhāya sikkhākāmataṃ pahāya ālasiyo sarīramaṇḍanamanuyutto vihāsi. Mahāupāsikā gehe yāgukhādanīyabhojanīyāni sampādetvā dvāre ṭhatvā antaravīthiyā gacchantesu bhikkhūsu ekaṃ bhikkhuṃ rasataṇhāya bandhitvā gahetuṃ sakkuṇeyyarūpaṃ upadhārentī tepiṭakaābhidhammikavinayadharānaṃ mahantena parivārena gacchantānaṃ antare kañci gayhupagaṃ adisvā tesaṃ pacchato gacchantānaṃ madhuradhammakathikānaṃ acchinnavalāhakasadisānaṃ piṇḍapātikānampi antare kañci adisvāva ekaṃ yāva bahi apaṅgā akkhīni añjetvā kese osaṇhetvā dukūlantaravāsakaṃ nivāsetvā ghaṭitamaṭṭhaṃ cīvaraṃ pārupitvā maṇivaṇṇapattaṃ ādāya manoramaṃ chattaṃ dhārayamānaṃ vissaṭṭhindriyaṃ kāyadaḷhibahulaṃ āgacchantaṃ disvā ‘‘imaṃ sakkā gaṇhitu’’nti gantvā vanditvā pattaṃ gahetvā ‘‘etha{pb:M:4.0220}, bhante’’ti gharaṃ ānetvā nisīdāpetvā yāguādīhi parivisitvā katabhattakiccaṃ taṃ bhikkhuṃ ‘‘bhante, ito paṭṭhāya idhevāgaccheyyāthā’’ti āha. Sopi tato paṭṭhāya tattheva gantvā aparabhāge vissāsiko ahosi.

Athekadivasaṃ mahāupāsikā tassa savanapathe ṭhatvā ‘‘imasmiṃ gehe upabhogaparibhogamattā atthi, tathārūpo pana me putto vā jāmātā vā gehaṃ vicārituṃ samattho natthī’’ti āha. So tassā vacanaṃ sutvā ‘‘kimatthaṃ nu kho kathetī’’ti thokaṃ hadaye viddho viya ahosi. Sā dhītaraṃ āha ‘‘imaṃ palobhetvā tava vase vattāpehī’’ti. Sā tato paṭṭhāya maṇḍitapasādhitā itthikuttavilāsehi taṃ palobhesi. Thullakumārikāti {pb:P:4.0220} na ca thūlasarīrā daṭṭhabbā, thūlā vā hotu kisā vā, pañcakāmaguṇikarāgena pana thūlatāya ‘‘thullakumārikā’’ti vuccati. So daharo kilesavasiko hutvā ‘‘na dānāhaṃ buddhasāsane patiṭṭhātuṃ sakkhissāmī’’ti cintetvā ‘‘vihāraṃ gantvā pattacīvaraṃ niyyādetvā asukaṭṭhānaṃ nāma gamissāmi, tatra me vatthāni pesethā’’ti vatvā vihāraṃ gantvā pattacīvaraṃ niyyādetvā ‘‘ukkaṇṭhitosmī’’ti ācariyupajjhāye āha. Te taṃ ādāya satthu santikaṃ netvā ‘‘ayaṃ bhikkhu ukkaṇṭhito’’ti ārocesuṃ. Satthā ‘‘saccaṃ kira tvaṃ bhikkhu ukkaṇṭhitosī’’ti pucchitvā ‘‘saccaṃ, bhante’’ti vutte ‘‘kena ukkaṇṭhāpitosī’’ti vatvā ‘‘thullakumārikāya, bhante’’ti vutte ‘‘bhikkhu pubbepesā tava araññe vasantassa brahmacariyantarāyaṃ katvā mahantaṃ anatthamakāsi, puna tvaṃ etameva nissāya kasmā ukkaṇṭhitosī’’ti vatvā bhikkhūhi yācito atītaṃ āhari.

Atīte {pb:V:4.0197} bārāṇasiyaṃ brahmadatte rajjaṃ kārente bodhisatto kāsiraṭṭhe mahābhoge brāhmaṇakule nibbattitvā uggahitasippo kuṭumbaṃ saṇṭhapesi, athassa bhariyā ekaṃ puttaṃ vijāyitvā kālamakāsi. So ‘‘yatheva me piyabhariyāya, evaṃ mayipi maraṇaṃ āgamissati, kiṃ me gharāvāsena, pabbajissāmī’’ti cintetvā kāme pahāya puttaṃ ādāya himavantaṃ pavisitvā tena saddhiṃ isipabbajjaṃ pabbajitvā jhānābhiññā nibbattetvā vanamūlaphalāhāro araññe vihāsi. Tadā paccantavāsino corā janapadaṃ pavisitvā {pb:M:4.0221} gāmaṃ paharitvā karamare gahetvā bhaṇḍikaṃ ukkhipāpetvā puna paccantaṃ pāpayiṃsu. Tesaṃ antare ekā abhirūpā kumārikā kerāṭikapaññāya samannāgatā cintesi ‘‘ime amhe gahetvā dāsibhogena paribhuñjissanti, ekena upāyena palāyituṃ vaṭṭatī’’ti. Sā ‘‘sāmi, sarīrakiccaṃ kātukāmāmhi, thokaṃ paṭikkamitvā tiṭṭhathā’’ti vatvā core vañcetvā palāyitvā araññaṃ pavisantī bodhisattassa puttaṃ assame ṭhapetvā phalāphalatthāya gatakāle pubbaṇhasamaye taṃ assamaṃ pāpuṇitvā taṃ tāpasakumāraṃ {pb:P:4.0221} kāmaratiyā palobhetvā sīlamassa bhinditvā attano vase vattetvā ‘‘kiṃ te araññavāsena, ehi gāmaṃ gantvā vasissāma, tatra hi rūpādayo kāmaguṇā sulabhā’’ti āha. Sopi ‘‘sādhū’’ti sampaṭicchitvā ‘‘pitā tāva me araññato phalāphalaṃ āharituṃ gato, taṃ disvā ubhopi ekatova gamissāmā’’ti āha.

Sā cintesi – ‘‘ayaṃ taruṇadārako na kiñci jānāti, pitarā panassa mahallakakāle pabbajitena bhavitabbaṃ, so āgantvā ‘idha kiṃ karosī’ti maṃ pothetvā pāde gahetvā kaḍḍhetvā araññe khipissati, tasmiṃ anāgateyeva palāyissāmī’’ti. Atha naṃ ‘‘ahaṃ purato gacchāmi, tvaṃ pacchā āgaccheyyāsī’’ti vatvā maggasaññaṃ ācikkhitvā pakkāmi. So tassā gatakālato paṭṭhāya uppannadomanasso yathā pure kiñci vattaṃ akatvā sasīsaṃ pārupitvā antopaṇṇasālāya pajjhāyanto nipajji. Mahāsatto phalāphalaṃ ādāya āgantvā tassā padavalañjaṃ disvā ‘‘ayaṃ mātugāmassa padavalañjo, ‘‘puttassa mama sīlaṃ bhinnaṃ bhavissatī’’ti cintento paṇṇasālaṃ pavisitvā phalāphalaṃ otāretvā puttaṃ pucchanto paṭhamaṃ gāthamāha –

::hangnum
40\.
::

::gatha1
‘‘Na te kaṭṭhāni bhinnāni, na te udakamābhataṃ;
::

::gathalast
Aggīpi te na hāpito, kiṃ nu mandova jhāyasī’’ti.
::

Tattha {pb:V:4.0198} **aggīpi te na hāpito**ti aggipi te na jālito. **Mandovā**ti nippañño andhabālo viya.

So pitu kathaṃ sutvā uṭṭhāya pitaraṃ vanditvā gāraveneva araññavāse anussāhaṃ pavedento gāthādvayamāha –

::hangnum
41\.
::

::gatha1
‘‘Na {pb:M:4.0222} ussahe vane vatthuṃ, kassapāmantayāmi taṃ;
::

::gathalast
Dukkho vāso araññamhi, raṭṭhaṃ icchāmi gantave.
::

::hangnum
42\.
::

::gatha1
‘‘Yathā ahaṃ ito gantvā, yasmiṃ janapade vasaṃ;
::

::gathalast
Ācāraṃ brahme sikkheyyaṃ, taṃ dhammaṃ anusāsa ma’’nti.
::

Tattha {pb:P:4.0222} **kassapāmantayāmi ta**nti kassapa āmantayāmi taṃ. **Gantave**ti gantuṃ. **Ācāra**nti yasmiṃ janapade vasāmi, tattha vasanto yathā ācāraṃ janapadacārittaṃ sikkheyyaṃ jāneyyaṃ, taṃ dhammaṃ anusāsa ovadāhīti vadati.

Mahāsatto ‘‘sādhu, tāta, desacārittaṃ te kathessāmī’’ti vatvā gāthādvayamāha –

::hangnum
43\.
::

::gatha1
‘‘Sace araññaṃ hitvāna, vanamūlaphalāni ca;
::

::gathalast
Raṭṭhe rocayase vāsaṃ, taṃ dhammaṃ nisāmehi me.
::

::hangnum
44\.
::

::gatha1
‘‘Visaṃ mā paṭisevittho, papātaṃ parivajjaya;
::

::gathalast
Paṅke ca mā visīdittho, yatto cāsīvise care’’ti.
::

Tattha **dhamma**nti sace raṭṭhavāsaṃ rocesi, tena hi tvaṃ janapadacārittaṃ dhammaṃ nisāmehi. **Yatto cāsīvise**ti āsīvisassa santike yatto paṭiyatto careyyāsi, sakkonto āsīvisaṃ parivajjeyyāsīti attho.

Tāpasakumāro saṃkhittena bhāsitassa atthaṃ ajānanto pucchi –

::hangnum
45\.
::

::gatha1
‘‘Kiṃ {pb:V:4.0199} nu visaṃ papāto vā, paṅko vā brahmacārinaṃ;
::

::gathalast
Kaṃ tvaṃ āsīvisaṃ brūsi, taṃ me akkhāhi pucchito’’ti.
::

Itaropissa byākāsi –

::hangnum
46\.
::

::gatha1
‘‘Āsavo tāta lokasmiṃ, surā nāma pavuccati;
::

::gatha2
Manuñño surabhī vaggu, sādu khuddarasūpamo;
::

::gathalast
Visaṃ tadāhu ariyā se, brahmacariyassa nārada.
::

::hangnum
47\.
::

::gatha1
‘‘Itthiyo {pb:M:4.0223} tāta lokasmiṃ, pamattaṃ pamathenti tā;
::

::gatha2
Haranti yuvino cittaṃ, tūlaṃ bhaṭṭhaṃva māluto;
::

::gathalast
Papāto eso akkhāto, brahmacariyassa nārada.
::

::hangnum
48\.
::

::gatha1
‘‘Lābho siloko sakkāro, pūjā parakulesu ca;
::

::gathalast
Paṅko eso ca akkhāto, brahmacariyassa nārada.
::

::hangnum
49\.
::

::gatha1
‘‘Sasatthā tāta rājāno, āvasanti mahiṃ imaṃ;
::

::gathalast
Te tādise manussinde, mahante tāta nārada.
::

::hangnum
50\.
::

::gatha1
‘‘Issarānaṃ {pb:P:4.0223} adhipatīnaṃ, na tesaṃ pādato care;
::

::gathalast
Āsīvisoti akkhāto, brahmacariyassa nārada.
::

::hangnum
51\.
::

::gatha1
‘‘Bhattattho bhattakāle ca, yaṃ gehamupasaṅkame;
::

::gathalast
Yadettha kusalaṃ jaññā, tattha ghāsesanaṃ care.
::

::hangnum
52\.
::

::gatha1
‘‘Pavisitvā parakulaṃ, pānatthaṃ bhojanāya vā;
::

::gathalast
Mitaṃ khāde mitaṃ bhuñje, na ca rūpe manaṃ kare.
::

::hangnum
53\.
::

::gatha1
‘‘Goṭṭhaṃ majjaṃ kirāṭañca, sabhā nikiraṇāni ca;
::

::gathalast
Ārakā parivajjehi, yānīva visamaṃ patha’’nti.
::

Tattha {pb:V:4.0200} **āsavo**ti pupphāsavādi. **Visaṃ tadāhū**ti taṃ āsavasaṅkhātaṃ suraṃ ariyā ‘‘brahmacariyassa visa’’nti vadanti. **Pamatta**nti muṭṭhassatiṃ. **Tūlaṃ bhaṭṭhaṃvā**ti rukkhā bhassitvā patitatūlaṃ viya. **Akkhāto**ti buddhādīhi kathito. **Siloko**ti kittivaṇṇo. **Sakkāro**ti añjalikammādi. **Pūjā**ti gandhamālādīhi pūjā. **Paṅko**ti esa osīdāpanaṭṭhena ‘‘paṅko’’ti akkhāto. **Mahante**ti mahantabhāvappatte. **Na tesaṃ pādato care**ti tesaṃ santike na care, rājakulūpako na bhaveyyāsīti attho. Rājāno hi āsīvisā viya muhutteneva kujjhitvā anayabyasanaṃ pāpenti. Apica antepurappavesane vuttādīnavavasenapettha attho veditabbo.

**Bhattattho**ti {pb:M:4.0224} bhattena atthiko hutvā. **Yadettha kusala**nti yaṃ tesu upasaṅkamitabbesu gehesu kusalaṃ anavajjaṃ pañcaagocararahitaṃ jāneyyāsi, tattha ghāsesanaṃ careyyāsīti attho. **Na ca rūpe manaṃ kare**ti parakule mattaññū hutvā bhojanaṃ bhuñjantopi tattha itthirūpe manaṃ mā kareyyāsi, mā cakkhuṃ ummīletvā itthirūpe nimittaṃ gaṇheyyāsīti vadati. **Goṭṭhaṃ majjaṃ kirāṭa**nti ayaṃ potthakesu pāṭho, aṭṭhakathāyaṃ pana ‘‘goṭṭhaṃ majjaṃ kirāsañcā’’ti vatvā **‘‘goṭṭha**nti gunnaṃ ṭhitaṭṭhānaṃ. **Majja**nti pānāgāraṃ. **Kirāsa**nti dhuttakerāṭikajana’’nti vuttaṃ. **Sabhā nikiraṇāni cā**ti sabhāyo ca hiraññasuvaṇṇānaṃ nikiraṇaṭṭhānāni ca. **Ārakā**ti etāni sabbāni dūrato parivajjeyyāsi. **Yānīvā**ti sappitelayānena gacchanto visamaṃ maggaṃ viya.

Māṇavo pitu kathentasseva satiṃ paṭilabhitvā ‘‘tāta, alaṃ me manussapathenā’’ti āha. Athassa pitā {pb:P:4.0224} mettādibhāvanaṃ ācikkhi. So tassovāde ṭhatvā na cirasseva jhānābhiññā nibbattesi. Ubhopi pitāputtā aparihīnajjhānā kālaṃ katvā brahmaloke nibbattiṃsu.

Satthā imaṃ dhammadesanaṃ āharitvā jātakaṃ samodhānesi – ‘‘tadā sā kumārikā ayaṃ kumārikā ahosi, tāpasakumāro ukkaṇṭhitabhikkhu, pitā pana ahameva ahosi’’nti.

::centre
Cūḷanāradajātakavaṇṇanā catutthā.
::



[478] 5. Dūtajātakavaṇṇanā

**Dūte te brahme pāhesi**nti idaṃ satthā jetavane viharanto attano paññāpasaṃsanaṃ ārabbha kathesi. Dhammasabhāyaṃ bhikkhū kathaṃ samuṭṭhāpesuṃ ‘‘passatha, āvuso, dasabalassa upāyakosallaṃ, nandassa {pb:V:4.0201} sakyaputtassa accharāgaṇaṃ dassetvā arahattaṃ adāsi, cūḷapanthakassa pilotikaṃ datvā saha paṭisambhidāhi arahattaṃ adāsi, kammāraputtassa padumaṃ dassetvā arahattaṃ adāsi, evaṃ nānāupāyehi satte vinetī’’ti{pb:M:4.0225}. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, tathāgato idāneva ‘iminā idaṃ hotī’ti upāyakusalo, pubbepi upāyakusaloyevā’’ti vatvā atītaṃ āhari.

Atīte bārāṇasiyaṃ brahmadatte rajjaṃ kārente janapado ahirañño ahosi. So hi janapadaṃ pīḷetvā dhanameva saṃkaḍḍhi. Tadā bodhisatto kāsigāme brāhmaṇakule nibbattitvā vayappatto takkasilaṃ gantvā ‘‘pacchā dhammena bhikkhaṃ caritvā ācariyadhanaṃ āharissāmī’’ti vatvā sippaṃ paṭṭhapetvā niṭṭhitasippo anuyogaṃ datvā ‘‘ācariya, tumhākaṃ dhanaṃ āharissāmī’’ti āpucchitvā nikkhamma janapade caranto dhammena samena pariyesitvā satta nikkhe labhitvā ‘‘ācariyassa dassāmī’’ti gacchanto antarāmagge gaṅgaṃ otarituṃ nāvaṃ abhiruhi. Tassa tattha nāvāya viparivattamānāya taṃ suvaṇṇaṃ udake pati. So cintesi ‘‘dullabhaṃ hiraññaṃ, janapade puna ācariyadhane pariyesiyamāne {pb:P:4.0225} papañco bhavissati, yaṃnūnāhaṃ gaṅgātīreyeva nirāhāro nisīdeyyaṃ, tassa me nisinnabhāvaṃ anupubbena rājā jānissati, tato amacce pesessati, ahaṃ tehi saddhiṃ na mantessāmi, tato rājā sayaṃ āgamissati, iminā upāyena tassa santike ācariyadhanaṃ labhissāmī’’ti. So gaṅgātīre uttarisāṭakaṃ pārupitvā yaññasuttaṃ bahi ṭhapetvā rajatapaṭṭavaṇṇe vālukatale suvaṇṇapaṭimā viya nisīdi. Taṃ nirāhāraṃ nisinnaṃ disvā mahājano ‘‘kasmā nisinnosī’’ti pucchi, kassaci na kathesi. Punadivase dvāragāmavāsino tassa tattha nisinnabhāvaṃ sutvā āgantvā pucchiṃsu, tesampi na kathesi. Te tassa kilamathaṃ disvā paridevantā pakkamiṃsu. Tatiyadivase nagaravāsino āgamiṃsu, catutthadivase nagarato issarajanā, pañcamadivase rājapurisā. Chaṭṭhadivase rājā amacce pesesi, tehipi saddhiṃ na kathesi. Sattamadivase rājā bhayaṭṭito hutvā tassa santikaṃ gantvā pucchanto paṭhamaṃ gāthamāha –

::hangnum
54\.
::

::gatha1
‘‘Dūte te brahme pāhesiṃ, gaṅgātīrasmi jhāyato;
::

::gathalast
Tesaṃ puṭṭho na byākāsi, dukkhaṃ guyhamataṃ nu te’’ti.
::

Tattha {pb:M:4.0226} **dukkhaṃ guyhamataṃ nu te**ti kiṃ nu kho, brāhmaṇa, yaṃ tava dukkhaṃ uppannaṃ, taṃ te guyhameva mataṃ, na aññassa ācikkhitabbanti.

Taṃ {pb:V:4.0202} sutvā mahāsatto ‘‘mahārāja, dukkhaṃ nāma harituṃ samatthasseva ācikkhitabbaṃ, na aññassā’’ti vatvā satta gāthā abhāsi –

::hangnum
55\.
::

::gatha1
‘‘Sace te dukkhamuppajje, kāsīnaṃ raṭṭhavaḍḍhana;
::

::gathalast
Mā kho naṃ tassa akkhāhi, yo taṃ dukkhā na mocaye.
::

::hangnum
56\.
::

::gatha1
‘‘Yo tassa dukkhajātassa, ekaṅgamapi bhāgaso;
::

::gathalast
Vippamoceyya dhammena, kāmaṃ tassa pavedaya.
::

::hangnum
57\.
::

::gatha1
‘‘Suvijānaṃ siṅgālānaṃ, sakuṇānañca vassitaṃ;
::

::gathalast
Manussavassitaṃ rāja, dubbijānataraṃ tato.
::

::hangnum
58\.
::

::gatha1
‘‘Api {pb:P:4.0226} ce maññatī poso, ñāti mitto sakhāti vā;
::

::gathalast
Yo pubbe sumano hutvā, pacchā sampajjate diso.
::

::hangnum
59\.
::

::gatha1
‘‘Yo attano dukkhamanānupuṭṭho, pavedaye jantu akālarūpe;
::

::gathalast
Ānandino tassa bhavanti mittā, hitesino tassa dukhī bhavanti.
::

::hangnum
60\.
::

::gatha1
‘‘Kālañca ñatvāna tathāvidhassa, medhāvinaṃ ekamanaṃ viditvā;
::

::gathalast
Akkheyya tibbāni parassa dhīro, saṇhaṃ giraṃ atthavatiṃ pamuñce.
::

::hangnum
61\.
::

::gatha1
‘‘Sace ca jaññā avisayhamattano, na te hi mayhaṃ sukhāgamāya;
::

::gathalast
Ekova tibbāni saheyya dhīro, saccaṃ hirottappamapekkhamāno’’ti.
::

Tattha {pb:M:4.0227} **uppajje**ti sace tava uppajjeyya. **Mā akkhāhī**ti mā kathehi. **Dubbijānataraṃ tato**ti tato tiracchānagatavassitatopi dubbijānataraṃ, tasmā tathato ajānitvā harituṃ asamatthassa attano dukkhaṃ na kathetabbamevāti. **Api ce**ti gāthā vuttatthāva. **Anānupuṭṭho**ti punappunaṃ puṭṭho. **Pavedaye**ti katheti. **Akālarūpe**ti akāle. **Kāla**nti attano guyhassa kathanakālaṃ. **Tathāvidhassā**ti paṇḍitapurisaṃ attanā saddhiṃ ekamanaṃ viditvā tathāvidhassa ācikkheyya. **Tibbānī**ti dukkhāni.

**Sace**ti {pb:V:4.0203} yadi attano dukkhaṃ avisayhaṃ attano vā paresaṃ vā purisakārena atekicchaṃ jāneyya. **Te hī**ti te eva lokapaveṇikā, aṭṭhalokadhammāti attho. Idaṃ vuttaṃ hoti – atha ayaṃ lokapaveṇī na mayhaṃ eva sukhāgamāya uppannā, aṭṭhahi lokadhammehi parimutto nāma natthi, evaṃ sante sukhameva patthentena parassa dukkhāropanaṃ nāma na yuttaṃ, netaṃ hirottappasampannena kattabbaṃ, atthi ca me hirī ottappanti saccaṃ saṃvijjamānaṃ attani hirottappaṃ apekkhamānova aññassa anārocetvā ekova tibbāni saheyya dhīroti.

Evaṃ {pb:P:4.0227} mahāsatto sattahi gāthāhi rañño dhammaṃ desetvā attano ācariyadhanassa pariyesitabhāvaṃ dassento catasso gāthā abhāsi –

::hangnum
62\.
::

::gatha1
‘‘Ahaṃ raṭṭhe vicaranto, nigame rājadhāniyo;
::

::gathalast
Bhikkhamāno mahārāja, ācariyassa dhanatthiko.
::

::hangnum
63\.
::

::gatha1
‘‘Gahapatī rājapurise, mahāsāle ca brāhmaṇe;
::

::gatha2
Alatthaṃ satta nikkhāni, suvaṇṇassa janādhipa;
::

::gathalast
Te me naṭṭhā mahārāja, tasmā socāmahaṃ bhusaṃ.
::

::hangnum
64\.
::

::gatha1
‘‘Purisā te mahārāja, manasānuvicintitā;
::

::gathalast
Nālaṃ dukkhā pamocetuṃ, tasmā tesaṃ na byāhariṃ.
::

::hangnum
65\.
::

::gatha1
‘‘Tvañca {pb:M:4.0228} kho me mahārāja, manasānuvicintito;
::

::gathalast
Alaṃ dukkhā pamocetuṃ, tasmā tuyhaṃ pavedayi’’nti.
::

Tattha **bhikkhamāno**ti ete gahapatiādayo yācamāno. **Te me**ti te satta nikkhā mama gaṅgaṃ tarantassa naṭṭhā, gaṅgāyaṃ patitā. **Purisā te**ti mahārāja, tava dūtapurisā. **Anuvicintitā**ti ‘‘nālaṃ ime maṃ dukkhā mocetu’’nti mayā ñātā. **Tasmā**ti tena kāraṇena tesaṃ attano dukkhaṃ nācikkhiṃ. **Pavedayi**nti kathesiṃ.

Rājā tassa dhammakathaṃ sutvā ‘‘mā cintayi, brāhmaṇa, ahaṃ te ācariyadhanaṃ dassāmī’’ti dviguṇadhanamadāsi. Tamatthaṃ pakāsento satthā osānagāthamāha –

::hangnum
66\.
::

::gatha1
‘‘Tassādāsi {pb:V:4.0204} pasannatto, kāsīnaṃ raṭṭhavaḍḍhano;
::

::gathalast
Jātarūpamaye nikkhe, suvaṇṇassa catuddasā’’ti.
::

Tattha **jātarūpamaye**ti te suvaṇṇassa catuddasa nikkhe jātarūpamayeyeva adāsi, na yassa vā tassa vā suvaṇṇassāti attho.

Mahāsatto rañño ovādaṃ datvā ācariyassa dhanaṃ datvā dānādīni puññāni katvā rājāpi tassovāde ṭhito dhammena rajjaṃ kāretvā ubhopi yathākammaṃ gatā.

Satthā {pb:P:4.0228} imaṃ dhammadesanaṃ āharitvā ‘‘na, bhikkhave, idāneva, pubbepi tathāgato upāyakusaloyevā’’ti vatvā jātakaṃ samodhānesi – ‘‘tadā rājā ānando ahosi, ācariyo sāriputto, brāhmaṇamāṇavo pana ahameva ahosi’’nti.

::centre
Dūtajātakavaṇṇanā pañcamā.
::



[479] 6. Kāliṅgabodhijātakavaṇṇanā

**Rājā kāliṅgo cakkavattī**ti idaṃ satthā jetavane viharanto ānandattherena kataṃ mahābodhipūjaṃ ārabbha kathesi. Veneyyasaṅgahatthāya hi tathāgate janapadacārikaṃ pakkante sāvatthivāsino gandhamālādihatthā jetavanaṃ gantvā aññaṃ pūjanīyaṭṭhānaṃ alabhitvā gandhakuṭidvāre pātetvā {pb:M:4.0229} gacchanti, te uḷārapāmojjā na honti. Taṃ kāraṇaṃ ñatvā anāthapiṇḍiko tathāgatassa jetavanaṃ āgatakāle ānandattherassa santikaṃ gantvā ‘‘bhante, ayaṃ vihāro tathāgate cārikaṃ pakkante nipaccayo hoti, manussānaṃ gandhamālādīhi pūjanīyaṭṭhānaṃ na hoti, sādhu, bhante, tathāgatassa imamatthaṃ ārocetvā ekassa pūjanīyaṭṭhānassa sakkuṇeyyabhāvaṃ jānāthā’’ti āha. So ‘‘sādhū’’ti sampaṭicchitvā tathāgataṃ pucchi ‘‘kati nu kho, bhante, cetiyānī’’ti? ‘‘Tīṇi ānandā’’ti. ‘‘Katamāni, bhante, tīṇī’’ti? ‘‘Sārīrikaṃ pāribhogikaṃ uddissaka’’nti. ‘‘Sakkā pana, bhante, tumhesu dharantesuyeva cetiyaṃ kātu’’nti. ‘‘Ānanda, sārīrikaṃ na sakkā kātuṃ. Tañhi buddhānaṃ parinibbānakāle hoti, uddissakaṃ avatthukaṃ mamāyanamattameva hoti, buddhehi paribhutto mahābodhirukkho buddhesu dharantesupi cetiyamevā’’ti. ‘‘Bhante, tumhesu pakkantesu jetavanavihāro appaṭisaraṇo hoti, mahājano pūjanīyaṭṭhānaṃ {pb:V:4.0205} na labhati, mahābodhito bījaṃ āharitvā jetavanadvāre ropessāmi, bhante’’ti. ‘‘Sādhu, ānanda, ropehi, evaṃ sante jetavane mama nibaddhavāso viya bhavissatī’’ti.

Thero kosalanarindassa anāthapiṇḍikassa visākhādīnañca ārocetvā jetavanadvāre bodhiropanaṭṭhāne āvāṭaṃ khaṇāpetvā mahāmoggallānattheraṃ āha – ‘‘bhante, ahaṃ jetavanadvāre bodhiṃ ropessāmi, mahābodhito me bodhipakkaṃ āharathā’’ti. Thero ‘‘sādhū’’ti sampaṭicchitvā ākāsena bodhimaṇḍaṃ gantvā vaṇṭā parigalantaṃ {pb:P:4.0229} pakkaṃ bhūmiṃ asampattameva cīvarena sampaṭicchitvā gahetvā ānandattherassa adāsi. Ānandatthero ‘‘ajja bodhiṃ ropessāmī’’ti kosalarājādīnaṃ ārocesi. Rājā sāyanhasamaye mahantena parivārena sabbūpakaraṇāni gāhāpetvā āgami, tathā anāthapiṇḍiko visākhā ca añño ca saddho jano. Thero mahābodhiropanaṭṭhāne mahantaṃ suvaṇṇakaṭāhaṃ ṭhapetvā heṭṭhā chiddaṃ kāretvā gandhakalalassa pūretvā ‘‘idaṃ bodhipakkaṃ ropehi, mahārājā’’ti rañño adāsi. So cintesi ‘‘rajjaṃ nāma na sabbakālaṃ amhākaṃ hatthe tiṭṭhati, idaṃ mayā anāthapiṇḍikena ropāpetuṃ vaṭṭatī’’ti{pb:M:4.0230}. So taṃ bodhipakkaṃ mahāseṭṭhissa hatthe ṭhapesi. Anāthapiṇḍiko gandhakalalaṃ viyūhitvā tattha pātesi. Tasmiṃ tassa hatthato muttamatteyeva sabbesaṃ passantānaññeva naṅgalasīsappamāṇo bodhikhandho paṇṇāsahatthubbedho uṭṭhahi, catūsu disāsu uddhañcāti pañca mahāsākhā paṇṇāsahatthāva nikkhamiṃsu. Iti so taṅkhaṇaññeva vanappatijeṭṭhako hutvā aṭṭhāsi. Rājā aṭṭhārasamatte suvaṇṇarajataghaṭe gandhodakena pūretvā nīluppalahatthakādipaṭimaṇḍite mahābodhiṃ parikkhipitvā puṇṇaghaṭe paṭipāṭiyā ṭhapesi, sattaratanamayaṃ vedikaṃ kāresi, suvaṇṇamissakaṃ vālukaṃ okiri, pākāraparikkhepaṃ kāresi, sattaratanamayaṃ dvārakoṭṭhakaṃ kāresi, sakkāro mahā ahosi.

Thero tathāgataṃ upasaṅkamitvā ‘‘bhante, tumhehi mahābodhimūle samāpannasamāpattiṃ mayā ropitabodhimūle nisīditvā mahājanassa hitatthāya samāpajjathā’’ti āha. ‘‘Ānanda, kiṃ kathesi, mayi mahābodhimūle samāpannasamāpattiṃ samāpajjitvā nisinne añño padeso dhāretuṃ na sakkotī’’ti. ‘‘Bhante, mahājanassa hitatthāya imassa bhūmippadesassa dhuvaniyāmena samāpattisukhena taṃ bodhimūlaṃ paribhuñjathā’’ti. Satthā ekarattiṃ samāpattisukhena paribhuñji. Thero kosalarājādīnaṃ kathetvā bodhimahaṃ nāma kāresi. Sopi kho bodhirukkho ānandattherena ropitattā **ānandabodhi**yevāti paññāyittha. Tadā bhikkhū dhammasabhāyaṃ kathaṃ samuṭṭhāpesuṃ ‘‘āvuso āyasmā ānando dharanteyeva tathāgate bodhiṃ ropetvā mahāpūjaṃ kāresi{pb:P:4.0230}, aho mahāguṇo thero’’ti{pb:V:4.0206}. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi ānando saparivāresu catūsu mahādīpesu manusse gahetvā bahugandhamālādīni āharitvā mahābodhimaṇḍe bodhimahaṃ kāresiyevā’’ti vatvā atītaṃ āhari.

Atīte kaliṅgaraṭṭhe dantapuranagare kāliṅgo nāma rājā rajjaṃ kāresi. Tassa mahākāliṅgo, cūḷakāliṅgoti dve puttā ahesuṃ. Nemittakā ‘‘jeṭṭhaputto pitu accayena rajjaṃ kāressati, kaniṭṭho pana isipabbajjaṃ {pb:M:4.0231} pabbajitvā bhikkhāya carissati, putto panassa cakkavattī bhavissatī’’ti byākariṃsu. Aparabhāge jeṭṭhaputto pitu accayena rājā ahosi, kaniṭṭho pana uparājā. So ‘‘putto kira me cakkavattī bhavissatī’’ti puttaṃ nissāya mānaṃ akāsi. Rājā asahanto ‘‘cūḷakāliṅgaṃ gaṇhā’’ti ekaṃ atthacarakaṃ āṇāpesi. So gantvā ‘‘kumāra, rājā taṃ gaṇhāpetukāmo, tava jīvitaṃ rakkhāhī’’ti āha. So attano lañjanamuddikañca sukhumakambalañca khaggañcāti imāni tīṇi atthacarakāmaccassa dassetvā ‘‘imāya saññāya mama puttassa rajjaṃ dadeyyāthā’’ti vatvā araññaṃ pavisitvā ramaṇīye bhūmibhāge assamaṃ katvā isipabbajjaṃ pabbajitvā nadītīre vāsaṃ kappesi.

Maddaraṭṭhepi sāgalanagare maddarañño aggamahesī dhītaraṃ vijāyi. Taṃ nemittakā ‘‘ayaṃ bhikkhaṃ caritvā jīvikaṃ kappessati, putto panassā cakkavattī bhavissatī’’ti byākariṃsu. Sakalajambudīpe rājāno taṃ pavattiṃ sutvā ekappahāreneva āgantvā sāgalanagaraṃ rundhiṃsu. Maddarājā cintesi ‘‘sacāhaṃ imaṃ ekassa dassāmi, sesarājāno kujjhissanti, mama dhītaraṃ rakkhissāmī’’ti dhītarañca bhariyañca gahetvā aññātakavesena palāyitvā araññaṃ pavisitvā cūḷakāliṅgakumārassa assamapadato uparibhāge assamaṃ {pb:P:4.0231} katvā pabbajitvā uñchācariyāya jīvikaṃ kappento tattha paṭivasati. Mātāpitaro ‘‘dhītaraṃ rakkhissāmā’’ti taṃ assamapade katvā phalāphalatthāya gacchanti. Sā tesaṃ gatakāle nānāpupphāni gahetvā pupphacumbaṭakaṃ katvā gaṅgātīre ṭhapitasopānapanti viya jāto eko supupphito ambarukkho atthi, taṃ abhiruhitvā kīḷitvā pupphacumbaṭakaṃ udake khipi. Taṃ ekadivasaṃ gaṅgāyaṃ nhāyantassa cūḷakāliṅgakumārassa sīse laggi. So taṃ oloketvā ‘‘idaṃ ekāya itthiyā kataṃ, no ca kho mahallikāya, taruṇakumārikāya katakammaṃ, vīmaṃsissāmi tāva na’’nti kilesavasena uparigaṅgaṃ gantvā tassā ambarukkhe nisīditvā madhurena sarena gāyantiyā saddaṃ sutvā rukkhamūlaṃ gantvā taṃ disvā ‘‘bhadde, kā nāma tva’’nti āha. ‘‘Manussitthīhamasmi sāmī’’ti{pb:V:4.0207}. ‘‘Tena hi otarāhī’’ti. ‘‘Na sakkā sāmi, ahaṃ khattiyā’’ti. ‘‘Bhadde, ahampi khattiyoyeva, otarāhī’’ti. Sāmi, na vacanamatteneva khattiyo hoti, yadisi khattiyo, khattiyamāyaṃ {pb:M:4.0232} kathehī’’ti. Te ubhopi aññamaññaṃ khattiyamāyaṃ kathayiṃsu. Rājadhītā otari.

Te aññamaññaṃ ajjhācāraṃ cariṃsu. Sā mātāpitūsu āgatesu tassa kāliṅgarājaputtabhāvañceva araññaṃ paviṭṭhakāraṇañca vitthārena tesaṃ kathesi. Te ‘‘sādhū’’ti sampaṭicchitvā taṃ tassa adaṃsu. Tesaṃ piyasaṃvāsena vasantānaṃ rājadhītā gabbhaṃ labhitvā dasamāsaccayena dhaññapuññalakkhaṇasampannaṃ puttaṃ vijāyi, ‘‘kāliṅgo’’tissa nāmaṃ akaṃsu. So vayappatto pitu ceva ayyakassa ca santike sabbasippānaṃ nipphattiṃ pāpuṇi. Athassa pitā nakkhattayogavasena bhātu matabhāvaṃ ñatvā ‘‘tāta, mā tvaṃ araññe vasa, petteyyo te mahākāliṅgo kālakato, tvaṃ dantapuranagaraṃ gantvā kulasantakaṃ sakalarajjaṃ gaṇhāhī’’ti vatvā attanā {pb:P:4.0232} ānītaṃ muddikañca kambalañca khaggañca datvā ‘‘tāta, dantapuranagare asukavīthiyaṃ amhākaṃ atthacarako amacco atthi, tassa gehe sayanamajjhe otaritvā imāni tīṇi ratanāni tassa dassetvā mama puttabhāvaṃ ācikkha, so taṃ rajje patiṭṭhāpessatī’’ti uyyojesi. So mātāpitaro ca ayyakāyyike ca vanditvā puññamahiddhiyā ākāsena gantvā amaccassa sayanapiṭṭheyeva otaritvā ‘‘kosi tva’’nti puṭṭho ‘‘cūḷakāliṅgassa puttomhī’’ti ācikkhitvā tāni ratanāni dassesi. Amacco rājaparisāya ārocesi. Amaccā nagaraṃ alaṅkārāpetvā tassa setacchattaṃ ussāpayiṃsu.

Athassa kāliṅgabhāradvājo nāma purohito tassa dasa cakkavattivattāni ācikkhi. So taṃ vattaṃ pūresi. Athassa pannarasauposathadivase cakkadahato cakkaratanaṃ, uposathakulato hatthiratanaṃ, valāhakakulato assaratanaṃ, vepullapabbatato maṇiratanaṃ āgami, itthiratanagahapatiratanapariṇāyakaratanāni pātubhavanti. So sakalacakkavāḷagabbhe rajjaṃ gaṇhitvā ekadivasañca chattiṃsayojanāya parisāya parivuto sabbasetaṃ kelāsakūṭapaṭibhāgaṃ hatthiṃ āruyha mahantena sirivilāsena mātāpitūnaṃ santikaṃ pāyāsi. Athassa sabbabuddhānaṃ jayapallaṅkassa pathavīnābhibhūtassa mahābodhimaṇḍassa uparibhāge nāgo gantuṃ nāsakkhi. Rājā punappunaṃ codesi, so nāsakkhiyeva. Tamatthaṃ pakāsento satthā paṭhamaṃ gāthamāha –

::hangnum
67\.
::

::gatha1
‘‘Rājā {pb:V:4.0208}{pb:M:4.0233} kāliṅgo cakkavatti, dhammena pathavimanusāsaṃ;
::

::gathalast
Agamā bodhisamīpaṃ, nāgena mahānubhāvenā’’ti.
::

Atha rañño purohito raññā saddhiṃ gacchanto ‘‘ākāse āvaraṇaṃ nāma natthi, kiṃ nu kho rājā hatthiṃ pesetuṃ na sakkoti{pb:P:4.0233}, vīmaṃsissāmī’’ti ākāsato oruyha sabbabuddhānaṃyeva jayapallaṅkaṃ pathavīnābhimaṇḍalabhūtaṃ bhūmibhāgaṃ passi. Tadā kira tattha aṭṭharājakarīsamatte ṭhāne kesamassumattampi tiṇaṃ nāma natthi, rajatapaṭṭavaṇṇavālukā vippakiṇṇā honti, samantā tiṇalatāvanappatiyo bodhimaṇḍaṃ padakkhiṇaṃ katvā āvaṭṭetvā bodhimaṇḍābhimukhāva aṭṭhaṃsu. Brāhmaṇo taṃ bhūmibhāgaṃ oloketvā ‘‘idañhi sabbabuddhānaṃ sabbakilesaviddhaṃsanaṭṭhānaṃ, imassa uparibhāge sakkādīhipi na sakkā gantu’’nti cintetvā kāliṅgarañño santikaṃ gantvā bodhimaṇḍassa vaṇṇaṃ kathetvā rājānaṃ ‘‘otarā’’ti āha. Tamatthaṃ pakāsento satthā imā gāthā āha –

::hangnum
68\.
::

::gatha1
‘‘Kāliṅgo bhāradvājo ca, rājānaṃ kāliṅgaṃ samaṇakolaññaṃ;
::

::gathalast
Cakkaṃ vattayato pariggahetvā, pañjalī idamavoca.
::

::hangnum
69\.
::

::gatha1
‘‘Paccoroha mahārāja, bhūmibhāgo yathā samaṇuggato;
::

::gathalast
Idha anadhivarā buddhā, abhisambuddhā virocanti.
::

::hangnum
70\.
::

::gatha1
‘‘Padakkhiṇato āvaṭṭā, tiṇalatā asmiṃ bhūmibhāgasmiṃ;
::

::gathalast
Pathaviyā nābhiyaṃ maṇḍo, iti no sutaṃ mante mahārāja.
::

::hangnum
71\.
::

::gatha1
‘‘Sāgarapariyantāya, mediniyā sabbabhūtadharaṇiyā;
::

::gathalast
Pathaviyā ayaṃ maṇḍo, orohitvā namo karohi.
::

::hangnum
72\.
::

::gatha1
‘‘Ye te bhavanti nāgā ca, abhijātā ca kuñjarā;
::

::gathalast
Ettāvatā padesaṃ te, nāgā neva mupayanti.
::

::hangnum
73\.
::

::gatha1
‘‘Abhijāto nāgo kāmaṃ, pesehi kuñjaraṃ dantiṃ;
::

::gathalast
Ettāvatā padeso, sakkā nāgena mupagantuṃ.
::

::hangnum
74\.
::

::gatha1
‘‘Taṃ {pb:V:4.0209}{pb:M:4.0234} sutvā rājā kāliṅgo, veyyañjanikavaco nisāmetvā;
::

::gathalast
Sampesesi nāgaṃ ñassāma, mayaṃ yathimassidaṃ vacanaṃ.
::

::hangnum
75\.
::

::gatha1
‘‘Sampesito ca raññā, nāgo koñcova abhinaditvāna;
::

::gathalast
Paṭisakkitvā nisīdi, garuṃva bhāraṃ asahamāno’’ti.
::

Tattha {pb:P:4.0234} **samaṇakolañña**nti tāpasānaṃ puttaṃ. **Cakkaṃ vattayato**ti cakkaṃ vattayamānaṃ, cakkavattinti attho. **Pariggahetvā**ti bhūmibhāgaṃ vīmaṃsitvā. **Samaṇuggato**ti sabbabuddhehi vaṇṇito. **Anadhivarā**ti atulyā appameyyā. **Virocantī**ti vihatasabbakilesandhakārā taruṇasūriyā viya idha nisinnā virocanti. **Tiṇalatā**ti tiṇāni ca latāyo ca. **Maṇḍo**ti catunahutādhikadviyojanasatasahassabahalāya pathaviyā maṇḍo sāro nābhibhūto acalaṭṭhānaṃ, kappe saṇṭhahante paṭhamaṃ saṇṭhahati, vinassante pacchā vinassati. **Iti no suta**nti evaṃ amhehi lakkhaṇamantavasena sutaṃ. **Orohitvā**ti ākāsato otaritvā imassa sabbabuddhānaṃ kilesaviddhaṃsanaṭṭhānassa **namo karohi,** pūjāsakkāraṃ karohi.

**Ye te**ti ye cakkavattirañño hatthiratanasaṅkhātā uposathakule nibbattanāgā. **Ettāvatā**ti sabbepi te ettakaṃ padesaṃ neva upayanti, koṭṭiyamānāpi na upagacchantiyeva. **Abhijāto**ti gocariyādīni aṭṭha hatthikulāni abhibhavitvā atikkamitvā uposathakule jāto. **Kuñjara**nti uttamaṃ. **Ettāvatā**ti ettako padeso sakkā etena nāgena upagantuṃ, ito uttari na sakkā, abhikaṅkhanto vajiraṅkusena saññaṃ datvā pesehīti. **Veyyañjanikavaco nisāmetvā**ti bhikkhave, so rājā tassa lakkhaṇapāṭhakassa veyyañjanikassa kāliṅgabhāradvājassa vaco nisāmetvā upadhāretvā ‘‘ñassāma mayaṃ yathā imassa vacanaṃ yadi vā saccaṃ yadi vā alika’’nti vīmaṃsanto nāgaṃ pesesīti attho. **Koñcova abhinaditvānā**ti bhikkhave, so nāgo tena raññā vajiraṅkusena codetvā pesito koñcasakuṇo viya naditvā paṭisakkitvā soṇḍaṃ ukkhipitvā gīvaṃ unnāmetvā garuṃ bhāraṃ vahituṃ asakkonto viya ākāseyeva nisīdi.

So {pb:M:4.0235} tena punappunaṃ vijjhiyamāno vedanaṃ sahituṃ asakkonto kālamakāsi. Rājā panassa matabhāvaṃ ajānanto piṭṭhe nisinnova ahosi. Kāliṅgabhāradvājo ‘‘mahārāja, tava nāgo niruddho, aññaṃ hatthiṃ saṅkamā’’ti āha. Tamatthaṃ pakāsento satthā dasamaṃ gāthamāha –

::hangnum
76\.
::

::gatha1
‘‘Kāliṅgabhāradvājo{pb:V:4.0210}, nāgaṃ khīṇāyukaṃ viditvāna;
::

::gatha2
Rājānaṃ kāliṅgaṃ, taramāno ajjhabhāsittha;
::

::gathalast
Aññaṃ saṅkama nāgaṃ, nāgo khīṇāyuko mahārājā’’ti.
::

Tattha {pb:P:4.0235} **nāgo khīṇāyuko**ti nāgo te jīvitakkhayaṃ patto, yaṃ kiñci karontena na sakkā piṭṭhe nisinnena bodhimaṇḍamatthakena gantuṃ. **Aññaṃ nāgaṃ saṅkamā**ti rañño puññiddhibalena añño nāgo uposathakulato āgantvā piṭṭhiṃ upanāmesi.

Rājā tassa piṭṭhiyaṃ nisīdi. Tasmiṃ khaṇe matahatthī bhūmiyaṃ pati. Tamatthaṃ pakāsento satthā itaraṃ gāthamāha –

::hangnum
77\.
::

::gatha1
‘‘Taṃ sutvā kāliṅgo, taramāno saṅkamī nāgaṃ;
::

::gatha2
Saṅkanteva raññe nāgo, tattheva pati bhumyā;
::

::gathalast
Veyyañjanikavaco, yathā tathā ahu nāgo’’ti.
::

Atha rājā ākāsato oruyha bodhimaṇḍaṃ oloketvā pāṭihāriyaṃ disvā bhāradvājassa thutiṃ karonto āha –

::hangnum
78\.
::

::gatha1
‘‘Kāliṅgo rājā kāliṅgaṃ, brāhmaṇaṃ etadavoca;
::

::gathalast
Tvameva asi sambuddho, sabbaññū sabbadassāvī’’ti.
::

Brāhmaṇo taṃ anadhivāsento attānaṃ nīcaṭṭhāne ṭhapetvā buddheyeva ukkhipitvā vaṇṇesi. Tamatthaṃ pakāsento satthā imā gāthā abhāsi –

::hangnum
79\.
::

::gatha1
‘‘Taṃ anadhivāsento kāliṅga, brāhmaṇo idamavoca;
::

::gathalast
Veyyañjanikā hi mayaṃ, buddhā sabbaññuno mahārāja.
::

::hangnum
80\.
::

::gatha1
‘‘Sabbaññū {pb:M:4.0236} sabbavidū ca, buddhā na lakkhaṇena jānanti;
::

::gathalast
Āgamabalasā hi mayaṃ, buddhā sabbaṃ pajānantī’’ti.
::

Tattha {pb:V:4.0211} **veyyañjanikā**ti mahārāja, mayaṃ byañjanaṃ disvā byākaraṇasamatthā sutabuddhā nāma, buddhā pana sabbaññū sabbavidū. Buddhā hi atītādibhedaṃ sabbaṃ jānanti ceva passanti ca, sabbaññutaññāṇena te sabbaṃ jānanti, na lakkhaṇena. Mayaṃ pana āgamabalasā attano sippabaleneva jānāma, tañca ekadesameva, buddhā pana sabbaṃ pajānantīti.

Rājā buddhaguṇe sutvā somanassappatto hutvā sakalacakkavāḷavāsikehi bahugandhamālaṃ āharāpetvā mahābodhimaṇḍe sattāhaṃ vasitvā mahābodhipūjaṃ kāresi. Tamatthaṃ {pb:P:4.0236} pakāsento satthā imaṃ gāthādvayamāha –

::hangnum
81\.
::

::gatha1
‘‘Mahayitvā sambodhiṃ, nānāturiyehi vajjamānehi;
::

::gathalast
Mālāvilepanaṃ abhiharitvā, atha rājā manupāyāsi.
::

::hangnum
82\.
::

::gatha1
‘‘Saṭṭhi vāhasahassāni, pupphānaṃ sannipātayi;
::

::gathalast
Pūjesi rājā kāliṅgo, bodhimaṇḍamanuttara’’nti.
::

Tattha **manupāyāsī**ti mātāpitūnaṃ santikaṃ agamāsi. So mahābodhimaṇḍe aṭṭhārasahatthaṃ suvaṇṇatthambhaṃ ussāpesi. Tassa sattaratanamayā vedikā kāresi, ratanamissakaṃ vālukaṃ okirāpetvā pākāraparikkhittaṃ kāresi, sattaratanamayaṃ dvārakoṭṭhakaṃ kāresi, devasikaṃ pupphānaṃ saṭṭhivāhasahassāni sannipātayi, evaṃ bodhimaṇḍaṃ pūjesi. Pāḷiyaṃ pana ‘‘saṭṭhi vāhasahassāni pupphāna’’nti ettakameva āgataṃ.

Evaṃ mahābodhipūjaṃ katvā mātāpitaro ayyakāyyike ca ādāya dantapurameva ānetvā dānādīni puññāni katvā tāvatiṃsabhavane nibbatti.

Satthā {pb:M:4.0237} imaṃ dhammadesanaṃ āharitvā ‘‘na, bhikkhave, idāneva, pubbepi ānando bodhipūjaṃ kāresiyevā’’ti vatvā jātakaṃ samodhānesi – ‘‘tadā māṇavakakāliṅgo ānando ahosi, kāliṅgabhāradvājo pana ahameva ahosi’’nti.

::centre
Kāliṅgabodhijātakavaṇṇanā chaṭṭhā.
::



[480] 7. Akittijātakavaṇṇanā

**Akittiṃ** {pb:V:4.0212} **disvā sammanta**nti idaṃ satthā jetavane viharanto ekaṃ sāvatthivāsiṃ dānapatiṃ upāsakaṃ ārabbha kathesi. So kira satthāraṃ nimantetvā sattāhaṃ buddhappamukhassa bhikkhusaṅghassa mahādānaṃ datvā pariyosānadivase ariyasaṅghassa sabbaparikkhāre adāsi. Athassa satthā parisamajjheyeva anumodanaṃ karonto ‘‘upāsaka, mahā te pariccāgo, aho dukkaraṃ tayā kataṃ, ayañhi dānavaṃso nāma porāṇakapaṇḍitānaṃ vaṃso, dānaṃ nāma gihināpi pabbajitenāpi dātabbameva. Porāṇakapaṇḍitā pana pabbajitvā araññe vasantāpi aloṇakaṃ vidhūpanaṃ udakamattasittaṃ kārapaṇṇaṃ {pb:P:4.0237} khādamānāpi sampattayācakānaṃ yāvadatthaṃ datvā sayaṃ pītisukhena yāpayiṃsū’’ti vatvā ‘‘bhante, idaṃ tāva sabbaparikkhāradānaṃ mahājanassa pākaṭaṃ, tumhehi vuttaṃ apākaṭaṃ, taṃ no kathethā’’ti tena yācito atītaṃ āhari.

Atīte bārāṇasiyaṃ brahmadatte rajjaṃ kārente bodhisatto asītikoṭivibhavassa brāhmaṇamahāsālassa kule nibbatti, ‘‘akittī’’tissa nāmaṃ kariṃsu. Tassa padasā gamanakāle bhaginīpi jāyi, ‘‘yasavatī’’tissā nāmaṃ kariṃsu. Mahāsatto soḷasavassakāle takkasilaṃ gantvā sabbasippāni uggaṇhitvā paccāgami. Athassa mātāpitaro kālamakaṃsu. So tesaṃ petakiccāni kāretvā dhanavilokanaṃ karonto ‘‘asuko nāma ettakaṃ dhanaṃ saṇṭhapetvā atīto, asuko ettaka’’nti vacanaṃ sutvā saṃviggamānaso hutvā ‘‘idaṃ dhanameva paññāyati, na dhanassa saṃhārakā, sabbe imaṃ dhanaṃ pahāyeva gatā, ahaṃ pana taṃ ādāya gamissāmī’’ti bhaginiṃ pakkosāpetvā ‘‘tvaṃ imaṃ dhanaṃ paṭipajjāhī’’ti āha{pb:M:4.0238}. ‘‘Tumhākaṃ pana ko ajjhāsayo’’ti? ‘‘Pabbajitukāmomhī’’ti. ‘‘Bhātika, ahaṃ tumhehi chaḍḍitaṃ kheḷaṃ na sirasā sampaṭicchāmi, na me iminā attho, ahampi pabbajissāmī’’ti. So rājānaṃ āpucchitvā bheriṃ carāpesi ‘‘dhanena atthikā akittipaṇḍitassa gehaṃ āgacchantū’’ti.

So sattāhaṃ mahādānaṃ pavattetvā dhane akhīyamāne cintesi ‘‘ime saṅkhārā khīyanti, kiṃ me dhanakīḷāya, atthikā taṃ gaṇhissantī’’ti nivesanadvāraṃ vivaritvā ‘‘dinnaññeva harantū’’ti sahiraññasuvaṇṇaṃ gehaṃ pahāya ñātimaṇḍalassa paridevantassa bhaginiṃ gahetvā bārāṇasito nikkhami. Yena dvārena nikkhami, taṃ akittidvāraṃ nāma jātaṃ, yena titthena nadiṃ otiṇṇo, tampi akittititthaṃ nāma jātaṃ. So dve tīṇi yojanāni gantvā ramaṇīye ṭhāne paṇṇasālaṃ katvā bhaginiyā saddhiṃ pabbaji. Tassa pabbajitakālato {pb:P:4.0238} paṭṭhāya bahugāmanigamarājadhānivāsino {pb:V:4.0213} pabbajiṃsu. Mahāparivāro ahosi, mahālābhasakkāro nibbatti, buddhuppādakālo viya pavatti. Atha mahāsatto ‘‘ayaṃ lābhasakkāro mahā, parivāropi mahanto, mayā ekakeneva viharituṃ vaṭṭatī’’ti cintetvā avelāya antamaso bhaginimpi ajānāpetvā ekakova nikkhamitvā anupubbena damiḷaraṭṭhaṃ patvā kāvīrapaṭṭanasamīpe uyyāne viharanto jhānābhiññāyo nibbattesi. Tatrāpissa mahālābhasakkāro uppajji. So taṃ jigucchitvā chaḍḍetvā ākāsena gantvā nāgadīpasamīpe kāradīpe otari. Tadā kāradīpo ahidīpo nāma ahosi. So tattha mahantaṃ kārarukkhaṃ upanissāya paṇṇasālaṃ māpetvā vāsaṃ kappesi. Tattha tassa vasanabhāvaṃ na koci jānāti. Athassa bhaginī bhātaraṃ gavesamānā anupubbena damiḷaraṭṭhaṃ patvā taṃ adisvā tena vasitaṭṭhāneyeva vasi, jhānaṃ pana nibbattetuṃ nāsakkhi.

Mahāsatto appicchatāya katthaci agantvā tassa rukkhassa phalakāle phalāni khādati, pattakāle pattāni udakasittāni khādati. Tassa sīlatejena sakkassa paṇḍukambalasilāsanaṃ uṇhākāraṃ dassesi. Sakko ‘‘ko nu kho maṃ ṭhānā cāvetukāmo’’ti āvajjento akittipaṇḍitaṃ disvā ‘‘kimatthaṃ esa tāpaso sīlāni rakkhati, sakkattaṃ nu kho pattheti, udāhu aññaṃ, vīmiṃsissāmi naṃ. Ayañhi dukkhena jīvikaṃ kappesi, udakasittāni kārapaṇṇāni {pb:M:4.0239} khādati, sace sakkattaṃ pattheti, attano sittapattāni mayhaṃ dassati, no ce, na dassatī’’ti brāhmaṇavaṇṇena tassa santikaṃ agamāsi. Bodhisatto kārapaṇṇāni sedetvā otāretvā ‘‘sītalabhūtāni khādissāmī’’ti paṇṇasāladvāre nisīdi. Athassa purato sakko bhikkhāya aṭṭhāsi. Mahāsatto taṃ disvā somanassappatto hutvā ‘‘lābhā vata me, yohaṃ yācakaṃ passāmi, ajja me manorathaṃ matthakaṃ {pb:P:4.0239} pāpetvā dānaṃ dassāmī’’ti pakkabhājaneneva ādāya gantvā ‘‘idaṃ me dānaṃ sabbaññutaññāṇassa paccayo hotū’’ti attano asesetvāva tassa bhājane pakkhipi. Brāhmaṇo taṃ gahetvā thokaṃ gantvā antaradhāyi. Mahāsattopi tassa datvā puna apacitvā pītisukheneva vītināmetvā punadivase pacitvā tattheva paṇṇasāladvāre nisīdi.

Sakko puna brāhmaṇavesena agamāsi. Punapissa datvā mahāsatto tatheva vītināmesi. Tatiyadivasepi tatheva datvā ‘‘aho me lābhā vata, kārapaṇṇāni nissāya mahantaṃ puññaṃ pasuta’’nti somanassappatto tayo divase anāhāratāya dubbalopi samāno majjhanhikasamaye paṇṇasālato nikkhamitvā dānaṃ āvajjento paṇṇasāladvāre nisīdi. Sakkopi cintesi ‘‘ayaṃ {pb:V:4.0214} brāhmaṇo tayo divase nirāhāro hutvā evaṃ dubbalopi dānaṃ dento tuṭṭhacittova deti, cittassa aññathattampi natthi, ahaṃ imaṃ ‘idaṃ nāma patthetvā detī’ti na jānāmi, pucchitvā ajjhāsayamassa sutvā dānakāraṇaṃ jānissāmī’’ti. So majjhanhike vītivatte mahantena sirisobhaggena gaganatale taruṇasūriyo viya jalamāno āgantvā mahāsattassa puratova ṭhatvā ‘‘ambho tāpasa, evaṃ uṇhavāte paharante evarūpe loṇajalaparikkhitte araññe kimatthaṃ tapokammaṃ karosī’’ti pucchi. Tamatthaṃ pakāsento satthā paṭhamaṃ gāthamāha –

::hangnum
83\.
::

::gatha1
‘‘Akittiṃ disvā sammantaṃ, sakko bhūtapatī bravi;
::

::gathalast
Kiṃ patthayaṃ mahābrahme, eko sammasi ghammanī’’ti.
::

Tattha **kiṃ patthaya**nti kiṃ manussasampattiṃ patthento, udāhu sakkasampattiādīnaṃ aññataranti.

Mahāsatto {pb:M:4.0240} taṃ sutvā sakkabhāvañcassa ñatvā ‘‘nāhaṃ etā sampattiyo patthemi, sabbaññutaṃ pana patthento tapokammaṃ karomī’’ti pakāsetuṃ dutiyaṃ gāthamāha –

::hangnum
84\.
::

::gatha1
‘‘Dukkho {pb:P:4.0240} punabbhavo sakka, sarīrassa ca bhedanaṃ;
::

::gathalast
Sammohamaraṇaṃ dukkhaṃ, tasmā sammāmi vāsavā’’ti.
::

Tattha **tasmā**ti yasmā punappunaṃ jāti khandhānaṃ bhedanaṃ sammohamaraṇañca dukkhaṃ, tasmā yatthetāni natthi, taṃ nibbānaṃ patthento idha sammāmīti evaṃ attano nibbānajjhāsayataṃ dīpeti.

Taṃ sutvā sakko tuṭṭhamānaso ‘‘sabbabhavesu kirāyaṃ ukkaṇṭhito nibbānatthāya araññe viharati, varamassa dassāmī’’ti varena nimantento tatiyaṃ gāthamāha –

::hangnum
85\.
::

::gatha1
‘‘Etasmiṃ te sulapite, patirūpe subhāsite;
::

::gathalast
Varaṃ kassapa te dammi, yaṃ kiñci manasicchasī’’ti.
::

Tattha **yaṃ kiñci manasicchasī**ti yaṃ manasā icchasi, taṃ dammi, varaṃ gaṇhāhīti.

Mahāsatto {pb:V:4.0215} varaṃ gaṇhanto catutthaṃ gāthamāha –

::hangnum
86\.
::

::gatha1
‘‘Varañce me ado sakka, sabbabhūtānamissara;
::

::gatha2
Yena putte ca dāre ca, dhanadhaññaṃ piyāni ca;
::

::gathalast
Laddhā narā na tappanti, so lobho na mayī vase’’ti.
::

Tattha **varañce me ado**ti sace varaṃ mayhaṃ desi. **Piyāni cā**ti aññāni ca yāni piyabhaṇḍāni. **Na tappantī**ti punappunaṃ puttādayo patthentiyeva, na tittiṃ upagacchanti. **Na mayī vase**ti mayi mā vasatu mā uppajjatu.

Athassa sakko tussitvā uttarimpi varaṃ dento mahāsatto ca varaṃ gaṇhanto imā gāthā abhāsiṃsu –

::hangnum
87\.
::

::gatha1
‘‘Etasmiṃ te sulapite, patirūpe subhāsite;
::

::gathalast
Varaṃ kassapa te dammi, yaṃ kiñci manasicchasi.
::

::hangnum
88\.
::

::gatha1
‘‘Varañce {pb:M:4.0241} me ado sakka, sabbabhūtānamissara;
::

::gatha2
Khettaṃ vatthuṃ hiraññañca, gavāssaṃ dāsaporisaṃ;
::

::gathalast
Yena jātena jīyanti, so doso na mayī vase.
::

::hangnum
89\.
::

::gatha1
‘‘Etasmiṃ te sulapite, patirūpe subhāsite;
::

::gathalast
Varaṃ kassapa te dammi, yaṃ kiñci manasicchasi.
::

::hangnum
90\.
::

::gatha1
‘‘Varañce me ado sakka, sabbabhūtānamissara;
::

::gatha2
Bālaṃ na passe na suṇe, na ca bālena saṃvase;
::

::gathalast
Bālenallāpasallāpaṃ, na kare na ca rocaye.
::

::hangnum
91\.
::

::gatha1
‘‘Kiṃ {pb:P:4.0241} nu te akaraṃ bālo, vada kassapa kāraṇaṃ;
::

::gathalast
Kena kassapa bālassa, dassanaṃ nābhikaṅkhasi.
::

::hangnum
92\.
::

::gatha1
‘‘Anayaṃ {pb:V:4.0216} nayati dummedho, adhurāyaṃ niyuñjati;
::

::gatha2
Dunnayo seyyaso hoti, sammā vutto pakuppati;
::

::gathalast
Vinayaṃ so na jānāti, sādhu tassa adassanaṃ.
::

::hangnum
93\.
::

::gatha1
‘‘Etasmiṃ te sulapite, patirūpe subhāsite;
::

::gathalast
Varaṃ kassapa te dammi, yaṃ kiñci manasicchasi.
::

::hangnum
94\.
::

::gatha1
‘‘Varañce me ado sakka, sabbabhūtānamissara;
::

::gatha2
Dhīraṃ passe suṇe dhīraṃ, dhīrena saha saṃvase;
::

::gathalast
Dhīrenallāpasallāpaṃ, taṃ kare tañca rocaye.
::

::hangnum
95\.
::

::gatha1
‘‘Kiṃ nu te akaraṃ dhīro, vada kassapa kāraṇaṃ;
::

::gathalast
Kena kassapa dhīrassa, dassanaṃ abhikaṅkhasi.
::

::hangnum
96\.
::

::gatha1
‘‘Nayaṃ nayati medhāvī, adhurāyaṃ na yuñjati;
::

::gatha2
Sunayo seyyaso hoti, sammā vutto na kuppati;
::

::gathalast
Vinayaṃ so pajānāti, sādhu tena samāgamo.
::

::hangnum
97\.
::

::gatha1
‘‘Etasmiṃ te sulapite, patirūpe subhāsite;
::

::gathalast
Varaṃ kassapa te dammi, yaṃ kiñci manasicchasi.
::

::hangnum
98\.
::

::gatha1
‘‘Varañce {pb:M:4.0242} me ado sakka, sabbabhūtānamissara;
::

::gatha2
Tato ratyā vivasāne, sūriyuggamanaṃ pati;
::

::gathalast
Dibbā bhakkhā pātubhaveyyuṃ, sīlavanto ca yācakā.
::

::hangnum
99\.
::

::gatha1
‘‘Dadato me na khīyetha, datvā nānutapeyyahaṃ;
::

::gathalast
Dadaṃ cittaṃ pasādeyyaṃ, etaṃ sakka varaṃ vare.
::

::hangnum
100\.
::

::gatha1
‘‘Etasmiṃ te sulapite, patirūpe subhāsite;
::

::gathalast
Varaṃ kassapa te dammi, yaṃ kiñci manasicchasi.
::

::hangnum
101\.
::

::gatha1
‘‘Varañce {pb:V:4.0217} me ado sakka, sabbabhūtānamissara;
::

::gathalast
Na maṃ puna upeyyāsi, etaṃ sakka varaṃ vare.
::

::hangnum
102\.
::

::gatha1
‘‘Bahūhi vatacariyāhi, narā ca atha nāriyo;
::

::gathalast
Dassanaṃ abhikaṅkhanti, kiṃ nu me dassane bhayaṃ.
::

::hangnum
103\.
::

::gatha1
‘‘Taṃ tādisaṃ devavaṇṇaṃ, sabbakāmasamiddhinaṃ;
::

::gathalast
Disvā tapo pamajjeyyaṃ, etaṃ te dassane bhaya’’nti.
::

Tattha **yena jātenā**ti yena cittena jātena kuddhā sattā pāṇavadhādīnaṃ katattā rājadaṇḍavasena visakhādanādīhi vā attano maraṇavasena {pb:P:4.0242} etāni khettādīni jīyanti, so doso mayi na vaseyyāti yācati. **Na suṇe**ti asukaṭṭhāne nāma vasatītipi imehi kāraṇehi na suṇeyyaṃ. **Kiṃ nu te akara**nti kiṃ nu tava bālena mātā māritā, udāhu tava pitā, aññaṃ vā pana te kiṃ nāma anatthaṃ bālo akaraṃ.

**Anayaṃ nayatī**ti akāraṇaṃ ‘‘kāraṇa’’nti gaṇhāti, pāṇātipātādīni katvā jīvikaṃ kappessāmīti evarūpāni anatthakammāni cinteti. **Adhurāya**nti saddhādhurasīladhurapaññādhuresu ayojetvā ayoge niyuñjati. **Dunnayo seyyaso hotī**ti dunnayova tassa seyyo hoti. Pañca dussīlakammāni samādāya vattanameva seyyoti gaṇhāti, hitapaṭipattiyā vā dunnayo hoti netuṃ asakkuṇeyyo. **Sammā vutto**ti hetunā {pb:M:4.0243} kāraṇena vutto kuppati. **Vinaya**nti ‘‘evaṃ abhikkamitabba’’ntiādikaṃ ācāravinayaṃ na jānāti, ovādañca na sampaṭicchati. **Sādhu tassā**ti etehi kāraṇehi tassa adassanameva sādhu.

**Sūriyuggamanaṃ patī**ti sūriyuggamanavelāya. **Dibbā bhakkhā**ti dibbabhojanaṃ **yācakā**ti tassa dibbabhojanassa paṭiggāhakā. **Vatacariyāhī**ti dānasīlauposathakammehi. **Dassanaṃ abhikaṅkhantī**ti dassanaṃ mama abhikaṅkhanti. **Taṃ tādisa**nti evarūpaṃ dibbālaṅkāravibhūsitaṃ. **Pamajjeyya**nti pamādaṃ āpajjeyyaṃ. Tava sirisampattiṃ pattheyyaṃ, evaṃ nibbānatthāya pavattite tapokamme sakkaṭṭhānaṃ patthento pamatto nāma bhaveyyaṃ, etaṃ tava dassane mayhaṃ bhayanti.

Sakko ‘‘sādhu, bhante, ito paṭṭhāya na te santikaṃ āgamissāmā’’ti taṃ vanditvā khamāpetvā {pb:V:4.0218} pakkāmi. Mahāsatto yāvajīvaṃ tattheva vasanto brahmavihāre bhāvetvā brahmaloke nibbatti.

Satthā imaṃ dhammadesanaṃ āharitvā jātakaṃ samodhānesi – ‘‘tadā sakko anuruddho ahosi, akittipaṇḍito pana ahameva ahosi’’nti.

::centre
Akittijātakavaṇṇanā sattamā.
::



[481] 8. Takkāriyajātakavaṇṇanā

**Ahameva dubbhāsitaṃ bhāsi bālo**ti idaṃ satthā jetavane viharanto kokālikaṃ ārabbha kathesi. Ekasmiñhi antovasse dve aggasāvakā gaṇaṃ pahāya vivittāvāsaṃ vasitukāmā satthāraṃ āpucchitvā kokālikaraṭṭhe kokālikassa vasanaṭṭhānaṃ gantvā taṃ evamāhaṃsu ‘‘āvuso kokālika, taṃ {pb:P:4.0243} nissāya amhākaṃ, amhe ca nissāya tava phāsuvihāro bhavissati, imaṃ temāsaṃ idha vaseyyāmā’’ti. ‘‘Ko panāvuso, maṃ nissāya tumhākaṃ phāsuvihāro’’ti. Sace tvaṃ āvuso ‘‘dve aggasāvakā idha viharantī’’ti kassaci nāroceyyāsi, mayaṃ sukhaṃ vihareyyāma, ayaṃ taṃ nissāya amhākaṃ phāsuvihāroti. ‘‘Atha {pb:M:4.0244} tumhe nissāya mayhaṃ ko phāsuvihāro’’ti? ‘‘Mayaṃ tuyhaṃ antotemāsaṃ dhammaṃ vācessāma, dhammakathaṃ kathessāma, esa tuyhaṃ amhe nissāya phāsuvihāro’’ti. ‘‘Vasathāvuso, yathājjhāsayenā’’ti. So tesaṃ patirūpaṃ senāsanaṃ adāsi. Te phalasamāpattisukhena sukhaṃ vasiṃsu. Koci nesaṃ tattha vasanabhāvaṃ na jānāti.

Te vutthavassā pavāretvā ‘‘āvuso, taṃ nissāya sukhaṃ vutthāmha, satthāraṃ vandituṃ gacchāmā’’ti taṃ āpucchiṃsu. So ‘‘sādhū’’ti sampaṭicchitvā te ādāya dhuragāme piṇḍāya cari. Therā katabhattakiccā gāmato nikkhamiṃsu. Kokāliko te uyyojetvā nivattitvā manussānaṃ ārocesi ‘‘upāsakā, tumhe tiracchānasadisā, dve aggasāvake temāsaṃ dhuravihāre vasante na jānittha, idāni te gatā’’ti. Manussā ‘‘kasmā pana, bhante, amhākaṃ nārocitthā’’ti vatvā bahuṃ sappitelādibhesajjañceva vatthacchādanañca gahetvā there upasaṅkamitvā vanditvā ‘‘khamatha no, bhante, mayaṃ tumhākaṃ aggasāvakabhāvaṃ na jānāma, ajja no kokālikabhadantassa vacanena ñātā, amhākaṃ anukampāya imāni bhesajjavatthacchādanāni gaṇhathā’’ti āhaṃsu.

Kokāliko {pb:V:4.0219} ‘‘therā appicchā santuṭṭhā, imāni vatthāni attanā aggahetvā mayhaṃ dassantī’’ti cintetvā upāsakehi saddhiṃyeva therānaṃ santikaṃ gato. Therā bhikkhuparipācitattā tato kiñci neva attanā gaṇhiṃsu, na kokālikassa dāpesuṃ. Upāsakā ‘‘bhante, idāni agaṇhantā puna amhākaṃ anukampāya idha āgaccheyyāthā’’ti yāciṃsu. Therā anadhivāsetvā satthu santikaṃ agamiṃsu. Kokāliko ‘‘ime therā attanā agaṇhantā mayhaṃ na dāpesu’’nti āghātaṃ bandhi. Therāpi satthu santike thokaṃ vasitvā attano parivāre pañcabhikkhusate ca ādāya bhikkhusahassena saddhiṃ cārikaṃ caramānā kokālikaraṭṭhaṃ pattā. Te upāsakā paccuggamanaṃ katvā there ādāya tameva vihāraṃ netvā devasikaṃ mahāsakkāraṃ kariṃsu. Pahutaṃ bhesajjavatthacchādanaṃ {pb:P:4.0244} uppajji, therehi saddhiṃ āgatabhikkhū cīvarāni vicārentā saddhiṃ āgatānaṃ bhikkhūnaññeva denti{pb:M:4.0245}, kokālikassa na denti, therāpi tassa na dāpenti. Kokāliko cīvaraṃ alabhitvā ‘‘pāpicchā sāriputtamoggallānā, pubbe dīyamānaṃ lābhaṃ aggahetvā idāni gaṇhanti, pūretuṃ na sakkā, aññe na olokentī’’ti there akkosati paribhāsati. Therā ‘‘ayaṃ amhe nissāya akusalaṃ pasavatī’’ti saparivārā nikkhamitvā ‘‘aññaṃ, bhante, katipāhaṃ vasathā’’ti manussehi yāciyamānāpi nivattituṃ na icchiṃsu.

Atheko daharo bhikkhu āha – ‘‘upāsakā, kathaṃ therā vasissanti, tumhākaṃ kulūpako thero idha imesaṃ vāsaṃ na sahatī’’ti. Te tassa santikaṃ gantvā ‘‘bhante, tumhe kira therānaṃ idha vāsaṃ na sahatha, gacchatha ne khamāpetvā nivattetha, sace na nivattetha, palāyitvā aññattha vasathā’’ti āhaṃsu. So upāsakānaṃ bhayena gantvā there yāci. Therā ‘‘gacchāvuso, na mayaṃ nivattāmā’’ti pakkamiṃsu. So there nivattetuṃ asakkonto vihārameva paccāgato. Atha naṃ upāsakā pucchiṃsu ‘‘nivattitā te, bhante, therā’’ti. ‘‘Nivattetuṃ nāsakkhiṃ āvuso’’ti. Atha naṃ ‘‘imasmiṃ pāpadhamme vasante idha pesalā bhikkhū na vasissanti, nikkaḍḍhāma na’’nti cintetvā ‘‘bhante, mā tvaṃ idha vasi, amhe nissāya tuyhaṃ kiñci natthī’’ti āhaṃsu. So tehi nikkaḍḍhito pattacīvaramādāya jetavanaṃ gantvā satthāraṃ upasaṅkamitvā ‘‘pāpicchā, bhante, sāriputtamoggallānā, pāpikānaṃ icchānaṃ vasaṃ gatā’’ti āha. Atha naṃ satthā ‘‘mā hevaṃ kokālika, avaca, mā hevaṃ kokālika avaca, pasādehi kokālika, sāriputtamoggallānesu cittaṃ, te pesalā bhikkhū’’ti vāreti. Vāritopi kokāliko ‘‘tumhe, bhante, tumhākaṃ aggasāvakānaṃ saddahatha, ahaṃ paccakkhato addasaṃ, pāpicchā ete paṭicchannakammantā dussīlā’’ti vatvā yāvatatiyaṃ satthārā vāritopi tatheva vatvā uṭṭhāyāsanā pakkāmi. Tassa pakkantamattasseva sakalasarīre sāsapamattā piḷakā uṭṭhahitvā anupubbena vaḍḍhitvā {pb:V:4.0220} beḷuvapakkamattā hutvā bhijjitvā pubbalohitāni pagghariṃsu. So nitthunanto vedanāppatto jetavanadvārakoṭṭhake nipajji. ‘‘Kokālikena dve aggasāvakā akkuṭṭhā’’ti yāva brahmalokā ekakolāhalaṃ ahosi.

Athassa {pb:M:4.0246} upajjhāyo turū nāma brahmā {pb:P:4.0245} taṃ kāraṇaṃ ñatvā ‘‘there khamāpessāmī’’ti āgantvā ākāse ṭhatvā ‘‘kokālika, pharusaṃ te kammaṃ kataṃ, aggasāvake pasādehī’’ti āha. ‘‘Ko pana tvaṃ āvuso’’ti? ‘‘Turū brahmā nāmāha’’nti. ‘‘Nanu tvaṃ, āvuso, bhagavatā anāgāmīti byākato, anāgāmī ca anāvattidhammo asmā lokāti vuttaṃ, tvaṃ saṅkāraṭṭhāne yakkho bhavissasī’’ti mahābrahmaṃ apasādesi. So taṃ attano vacanaṃ gāhāpetuṃ asakkonto ‘‘tava vācāya tvaññeva paññāyissasī’’ti vatvā suddhāvāsameva gato. Kokālikopi kālaṃ katvā padumaniraye uppajji. Tassa tattha nibbattabhāvaṃ ñatvā sahampatibrahmā tathāgatassa ārocesi, satthā bhikkhūnaṃ ārocesi. Bhikkhū tassa aguṇaṃ kathentā dhammasabhāyaṃ kathaṃ samuṭṭhāpesuṃ ‘‘āvuso, kokāliko kira sāriputtamoggallāne akkositvā attano mukhaṃ nissāya padumaniraye uppanno’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva kokāliko vacanena hato attano mukhaṃ nissāya dukkhaṃ anubhoti, pubbepi esa attano mukhaṃ nissāya dukkhaṃ anubhosiyevā’’ti vatvā atītaṃ āhari.

Atīte bārāṇasiyaṃ brahmadatte rajjaṃ kārente tassa purohito piṅgalo nikkhantadāṭho ahosi. Tassa brāhmaṇī aññena brāhmaṇena saddhiṃ aticari, sopi tādisova. Purohito brāhmaṇiṃ punappunaṃ vārentopi vāretuṃ asakkonto cintesi ‘‘imaṃ mama veriṃ sahatthā māretuṃ na sakkā, upāyena naṃ māressāmī’’ti. So rājānaṃ upasaṅkamitvā āha ‘‘mahārāja, tava nagaraṃ sakalajambudīpe agganagaraṃ, tvaṃ aggarājā, evaṃ aggarañño nāma tava dakkhiṇadvāraṃ duyuttaṃ avamaṅgala’’nti. ‘‘Ācariya, idāni kiṃ kātabba’’nti? ‘‘Maṅgalaṃ katvā yojetabba’’nti. ‘‘Kiṃ laddhuṃ vaṭṭatī’’ti. ‘‘Purāṇadvāraṃ hāretvā maṅgalayuttāni dārūni gahetvā nagarapariggāhakānaṃ bhūtānaṃ baliṃ datvā maṅgalanakkhattena patiṭṭhāpetuṃ vaṭṭatī’’ti. ‘‘Tena hi evaṃ karothā’’ti. Tadā bodhisatto takkāriyo nāma māṇavo {pb:M:4.0247} hutvā {pb:P:4.0246} tassa santike sippaṃ uggaṇhāti. Purohito purāṇadvāraṃ hāretvā navaṃ niṭṭhāpetvā rājānaṃ āha – ‘‘niṭṭhitaṃ, deva, dvāraṃ, sve bhaddakaṃ nakkhattaṃ, taṃ anatikkamitvā baliṃ katvā dvāraṃ patiṭṭhāpetuṃ vaṭṭatī’’ti. ‘‘Ācariya, balikammatthāya kiṃ laddhuṃ vaṭṭatī’’ti? ‘‘Deva, mahesakkhaṃ dvāraṃ mahesakkhāhi devatāhi {pb:V:4.0221} pariggahitaṃ, ekaṃ piṅgalaṃ nikkhantadāṭhaṃ ubhatovisuddhaṃ brāhmaṇaṃ māretvā tassa maṃsalohitena baliṃ katvā sarīraṃ heṭṭhā khipitvā dvāraṃ patiṭṭhāpetabbaṃ, evaṃ tumhākañca nagarassa ca vuḍḍhi bhavissatī’’ti. ‘‘Sādhu ācariya, evarūpaṃ brāhmaṇaṃ māretvā dvāraṃ patiṭṭhāpehī’’ti.

So tuṭṭhamānaso ‘‘sve paccāmittassa piṭṭhiṃ passissāmī’’ti ussāhajāto attano gehaṃ gantvā mukhaṃ rakkhituṃ asakkonto turitaturito bhariyaṃ āha – ‘‘pāpe caṇḍāli ito paṭṭhāya kena saddhiṃ abhiramissasi, sve te jāraṃ māretvā balikammaṃ karissāmī’’ti. ‘‘Niraparādhaṃ kiṃkāraṇā māressasī’’ti? Rājā ‘‘kaḷārapiṅgalassa brāhmaṇassa maṃsalohitena balikammaṃ katvā nagaradvāraṃ patiṭṭhāpehī’’ti āha, ‘‘jāro ca te kaḷārapiṅgalo, taṃ māretvā balikammaṃ karissāmī’’ti. Sā jārassa santikaṃ sāsanaṃ pāhesi ‘‘rājā kira kaḷārapiṅgalaṃ brāhmaṇaṃ māretvā baliṃ kātukāmo, sace jīvitukāmo, aññepi tayā sadise brāhmaṇe gahetvā kālasseva palāyassū’’ti. So tathā akāsi. Taṃ nagare pākaṭaṃ ahosi, sakalanagarato sabbe kaḷārapiṅgalā palāyiṃsu.

Purohito paccāmittassa palātabhāvaṃ ajānitvā pātova rājānaṃ upasaṅkamitvā ‘‘deva, asukaṭṭhāne kaḷārapiṅgalo brāhmaṇo atthi, taṃ gaṇhāpethā’’ti āha. Rājā amacce pesesi. Te taṃ apassantā āgantvā ‘‘palāto kirā’’ti ārocesuṃ. ‘‘Aññattha upadhārethā’’ti {pb:P:4.0247} sakalanagaraṃ upadhārentāpi na passiṃsu. Tato ‘‘aññaṃ upadhārethā’’ti vutte ‘‘deva, ṭhapetvā purohitaṃ añño evarūpo natthī’’ti vadiṃsu. Purohitaṃ na sakkā māretunti. ‘‘Deva, kiṃ kathetha, purohitassa kāraṇā ajja dvāre appatiṭṭhāpite nagaraṃ aguttaṃ bhavissati, ācariyo kathento ‘‘ajja nakkhattaṃ atikkamitvā ito saṃvaccharaccayena nakkhattaṃ labhissatī’’ti kathesi, saṃvaccharaṃ nagare advārake paccatthikānaṃ okāso bhavissati, imaṃ māretvā aññena byattena {pb:M:4.0248} brāhmaṇena balikammaṃ kāretvā dvāraṃ patiṭṭhāpessāmā’’ti. ‘‘Atthi pana añño ācariyasadiso paṇḍito brāhmaṇo’’ti? ‘‘Atthi deva, tassa antevāsī takkāriyamāṇavo nāma, tassa purohitaṭṭhānaṃ datvā maṅgalaṃ karothā’’ti.

Rājā taṃ pakkosāpetvā sammānaṃ kāretvā purohitaṭṭhānaṃ datvā tathā kātuṃ āṇāpesi. So mahantena parivārena nagaradvāraṃ agamāsi. Purohitaṃ rājānubhāvena bandhitvā ānayiṃsu. Mahāsatto dvāraṭṭhapanaṭṭhāne āvāṭaṃ khaṇāpetvā sāṇiṃ parikkhipāpetvā ācariyena saddhiṃ antosāṇiyaṃ aṭṭhāsi. Ācariyo āvāṭaṃ oloketvā attano patiṭṭhaṃ alabhanto ‘‘attho tāva {pb:V:4.0222} me nipphādito ahosi, bālattā pana mukhaṃ rakkhituṃ asakkonto vegena pāpitthiyā kathesiṃ, attanāva attano vadho ābhato’’ti mahāsattaṃ ālapanto paṭhamaṃ gāthamāha –

::hangnum
104\.
::

::gatha1
‘‘Ahameva dubbhāsitaṃ bhāsi bālo, bhekovaraññe ahimavhāyamāno;
::

::gathalast
Takkāriye sobbhamimaṃ patāmi, na kireva sādhu ativelabhāṇī’’ti.
::

Tattha {pb:P:4.0248} **dubbhāsitaṃ bhāsī**ti dubbhāsitaṃ bhāsiṃ. **Bhekovā**ti yathā araññe maṇḍūko vassanto attano khādakaṃ ahiṃ avhāyamāno dubbhāsitaṃ bhāsati nāma, evaṃ ahameva dubbhāsitaṃ bhāsiṃ. **Takkāriye**ti tassa nāmaṃ, takkāriyāti itthiliṅgaṃ nāmaṃ, teneva taṃ ālapanto evamāha.

Taṃ sutvā mahāsatto dutiyaṃ gāthamāha –

::hangnum
105\.
::

::gatha1
‘‘Pappoti macco ativelabhāṇī, bandhaṃ vadhaṃ sokapariddavañca;
::

::gathalast
Attānameva garahāsi ettha, ācera yaṃ taṃ nikhaṇanti sobbhe’’ti.
::

Tattha {pb:M:4.0249} **ativelabhāṇī**ti velātikkantaṃ pamāṇātikkantaṃ katvā kathanaṃ nāma na sādhu, ativelabhāṇī puriso na sādhūti attho. **Sokapariddavañcā**ti ācariya, evameva ativelabhāṇī puriso vadhaṃ bandhañca sokañca mahantena saddena paridevañca pappoti. **Garahāsī**ti paraṃ agarahitvā attānaṃyeva garaheyyāsi. **Etthā**ti etasmiṃ kāraṇe. **Ācera yaṃ ta**nti ācariya, yena kāraṇena taṃ nikhaṇanti sobbhe, taṃ tayāva kataṃ, tasmā attānameva garaheyyāsīti vadati.

Evañca pana vatvā ‘‘ācariya, vācaṃ arakkhitvā na kevalaṃ tvameva dukkhappatto, aññopi dukkhappattoyevā’’ti vatvā atītaṃ āharitvā dassesi.

Pubbe kira bārāṇasiyaṃ kāḷī nāma gaṇikā ahosi, tassā tuṇḍilo nāma bhātā. Kāḷī ekadivasaṃ sahassaṃ gaṇhāti. Tuṇḍilo pana itthidhutto surādhutto akkhadhutto ahosi. Sā tassa dhanaṃ deti, so laddhaṃ laddhaṃ vināseti. Sā taṃ vārentīpi vāretuṃ nāsakkhi. So ekadivasaṃ jūtaparājito nivatthavatthāni datvā kaṭasārakakhaṇḍaṃ nivāsetvā tassā gehaṃ āgami{pb:V:4.0223}. Tāya ca dāsiyo āṇattā honti ‘‘tuṇḍilassa āgatakāle {pb:P:4.0249} kiñci adatvā gīvāyaṃ naṃ gahetvā nīhareyyāthā’’ti. Tā tathā kariṃsu. So dvāramūle rodanto aṭṭhāsi.

Atheko seṭṭhiputto niccakālaṃ kāḷiyā sahassaṃ āharāpento disvā ‘‘kasmā tuṇḍila rodasī’’ti pucchi. ‘‘Sāmi, jūtaparājito mama bhaginiyā santikaṃ āgatomhi, taṃ maṃ dāsiyo gīvāyaṃ gahetvā nīhariṃsū’’ti. ‘‘Tena hi tiṭṭha, bhaginiyā te kathessāmī’’ti so gantvā ‘‘bhātā te kaṭasārakakhaṇḍaṃ nivāsetvā dvāramūle ṭhito, vatthānissa kimatthaṃ na desī’’ti āha. ‘‘Ahaṃ tāva na demi, sace pana te sineho atthi, tvaṃ dehī’’ti. Tasmiṃ pana gaṇikāya ghare idaṃcārittaṃ – ābhatasahassato pañcasatāni gaṇikāya honti, pañcasatāni vatthagandhamālamūlāni honti. Āgatapurisā tasmiṃ ghare laddhavatthāni nivāsetvā rattiṃ vasitvā punadivase gacchantā ābhatavatthāneva nivāsetvā gacchanti. Tasmā so seṭṭhiputto tāya dinnavatthāni nivāsetvā attano sāṭake tuṇḍilassa dāpesi. So nivāsetvā nadanto {pb:M:4.0250} gajjanto gantvā surāgehaṃ pāvisi. Kāḷīpi dāsiyo āṇāpesi ‘‘sve etassa gamanakāle vatthāni acchindeyyāthā’’ti. Tā tassa nikkhamanakāle ito cito ca upadhāvitvā vilumpamānā sāṭake gahetvā ‘‘idāni yāhi kumārā’’ti naggaṃ katvā vissajjesuṃ. So naggova nikkhami. Jano parihāsaṃ karoti. So lajjitvā ‘‘mayāvetaṃ kataṃ, ahameva attano mukhaṃ rakkhituṃ nāsakkhi’’nti paridevi. Idaṃ tāva dassetuṃ tatiyaṃ gāthamāha –

::hangnum
106\.
::

::gatha1
‘‘Kimevahaṃ tuṇḍilamanupucchiṃ, kareyya saṃ bhātaraṃ kāḷikāyaṃ;
::

::gathalast
Naggovahaṃ vatthayugañca jīno, ayampi attho bahutādisovā’’ti.
::

Tattha {pb:P:4.0250} **bahutādisovā**ti seṭṭhiputto hi attanā katena dukkhaṃ patto, tvampi tasmā ayampi tuyhaṃ dukkhappatti attho. Bahūhi kāraṇehi tādisova.

Aparopi bārāṇasiyaṃ ajapālānaṃ pamādena gocarabhūmiyaṃ dvīsu meṇḍesu yujjhantesu eko kuliṅgasakuṇo ‘‘ime dāni bhinnehi sīsehi marissanti, vāressāmi teti mātulā mā yujjhathā’’ti vāretvā tesaṃ kathaṃ aggahetvā yujjhantānaññeva piṭṭhiyampi sīsepi nisīditvā yācitvā vāretuṃ asakkonto ‘‘tena hi maṃ māretvā yujjhathā’’ti ubhinnampi sīsantaraṃ pāvisi. Te aññamaññaṃ yujjhiṃsuyeva. So saṇhakaraṇiyaṃ pisito viya attanā kateneva vināsaṃ patto. Idampi aparaṃ kāraṇaṃ dassetuṃ catutthaṃ gāthamāha –

::hangnum
107\.
::

::gatha1
‘‘Yo {pb:V:4.0224} yujjhamānānamayujjhamāno, meṇḍantaraṃ accupatī kuliṅgo;
::

::gathalast
So piṃsito meṇḍasirehi tattha, ayampi attho bahutādisovā’’ti.
::

Tattha **meṇḍantara**nti meṇḍānaṃ antaraṃ. **Accupatī**ti atigantvā uppati, ākāse sīsānaṃ vemajjhe aṭṭhāsīti attho. **Piṃsito**ti pīḷito.

Aparepi {pb:M:4.0251} bārāṇasivāsino gopālakā phalitaṃ tālarukkhaṃ disvā ekaṃ tālaphalatthāya rukkhaṃ āropesuṃ. Tasmiṃ phalāni pātente eko kaṇhasappo vammikā nikkhamitvā tālarukkhaṃ āruhi. Heṭṭhā patiṭṭhitā daṇḍehi paharantā nivāretuṃ nāsakkhiṃsu. Te ‘‘sappo tālaṃ abhiruhatī’’ti itarassa ācikkhiṃsu. So bhīto mahāviravaṃ viravi. Heṭṭhā ṭhitā ekaṃ thirasāṭakaṃ catūsu kaṇṇesu gahetvā ‘‘imasmiṃ sāṭake patā’’ti āhaṃsu. So patanto catunnampi antare sāṭakamajjhe pati. Tassa pana pātanavegena te sandhāretuṃ asakkontā aññamaññaṃ {pb:P:4.0251} sīsehi paharitvā bhinnehi sīsehi jīvitakkhayaṃ pattā. Idampi kāraṇaṃ dassento pañcamaṃ gāthamāha –

::hangnum
108\.
::

::gatha1
‘‘Caturo janā potthakamaggahesuṃ, ekañca posaṃ anurakkhamānā;
::

::gathalast
Sabbeva te bhinnasirā sayiṃsu, ayampi attho bahutādisovā’’ti.
::

Tattha **potthaka**nti sāṇasāṭakaṃ. **Sabbeva te**ti tepi cattāro janā attanā kateneva bhinnasīsā sayiṃsu.

Aparepi bārāṇasivāsino eḷakacorā rattiṃ ekaṃ ajaṃ thenetvā ‘‘divā araññe khādissāmā’’ti tassā avassanatthāya mukhaṃ bandhitvā veḷugumbe ṭhapesuṃ. Punadivase taṃ khādituṃ gacchantā āvudhaṃ pamussitvā agamaṃsu. Te ‘‘ajaṃ māretvā maṃsaṃ pacitvā khādissāma, āharathāvudha’’nti ekassapi hatthe āvudhaṃ adisvā ‘‘vinā āvudhena etaṃ māretvāpi maṃsaṃ gahetuṃ na sakkā, vissajjetha naṃ, puññamassa atthī’’ti vissajjesuṃ. Tadā eko naḷakāro veḷuṃ gahetvā ‘‘punapi āgantvā gahessāmī’’ti naḷakārasatthaṃ veḷugumbantare ṭhapetvā pakkāmi. Ajā ‘‘muttāmhī’’ti tussitvā veḷumūle kīḷamānā pacchimapādehi paharitvā taṃ satthaṃ pātesi. Corā satthasaddaṃ sutvā upadhārentā taṃ disvā tuṭṭhamānasā ajaṃ māretvā maṃsaṃ khādiṃsu. Iti ‘‘sāpi ajā attanā kateneva matā’’ti dassetuṃ chaṭṭhaṃ gāthamāha –

::hangnum
109\.
::

::gatha1
‘‘Ajā {pb:V:4.0225}{pb:M:4.0252} yathā veḷugumbasmiṃ baddhā, avakkhipantī asimajjhagacchi;
::

::gathalast
Teneva tassā galakāvakantaṃ, ayampi attho bahutādisovā’’ti.
::

Tattha **avakkhipantī**ti kīḷamānā pacchimapāde khipantī.

Evañca {pb:P:4.0252} pana vatvā ‘‘attano vacanaṃ rakkhitvā mitabhāṇino nāma maraṇadukkhā muccantī’’ti dassetvā **kinnaravatthuṃ** āhari.

Bārāṇasivāsī kireko luddako himavantaṃ gantvā ekenupāyena jayampatike dve kinnare gahetvā ānetvā rañño adāsi. Rājā adiṭṭhapubbe kinnare disvā tussitvā ‘‘ludda, imesaṃ ko guṇo’’ti pucchi. ‘‘Deva, ete madhurena saddena gāyanti, manuññaṃ naccanti, manussā evaṃ gāyituñca naccituñca na jānantī’’ti. Rājā luddassa bahuṃ dhanaṃ datvā kinnare ‘‘gāyatha naccathā’’ti āha. Kinnarā ‘‘sace mayaṃ gāyantā byañjanaṃ paripuṇṇaṃ kātuṃ na sakkhissāma, duggītaṃ hoti, amhe garahissanti vadhissanti, bahuṃ kathentānañca pana musāvādopi hotī’’ti musāvādabhayena raññā punappunaṃ vuttāpi na gāyiṃsu na nacciṃsu. Rājā kujjhitvā ‘‘ime māretvā maṃsaṃ pacitvā āharathā’’ti āṇāpento sattamaṃ gāthamāha –

::hangnum
110\.
::

::gatha1
‘‘Ime na devā na gandhabbaputtā, migā ime atthavasaṃ gatā me;
::

::gathalast
Ekañca naṃ sāyamāse pacantu, ekaṃ punappātarāse pacantū’’ti.
::

Tattha **migā ime**ti ime sace devā gandhabbā vā bhaveyyuṃ, nacceyyuñceva gāyeyyuñca, ime pana migā tiracchānagatā. **Atthavasaṃ gatā me**ti atthaṃ paccāsīsantena luddena ānītattā atthavasena mama hatthaṃ gatā. Etesu ekaṃ sāyamāse, ekaṃ pātarāse pacantūti.

Kinnarī cintesi ‘‘rājā kuddho nissaṃsayaṃ māressati, idāni kathetuṃ kālo’’ti aṭṭhamaṃ gāthamāha –

::hangnum
111\.
::

::gatha1
‘‘Sataṃ {pb:M:4.0253} sahassāni dubhāsitāni, kalampi nāgghanti subhāsitassa;
::

::gathalast
Dubbhāsitaṃ saṅkamāno kileso, tasmā tuṇhī kimpurisā na bālyā’’ti.
::

Tattha {pb:V:4.0226}{pb:P:4.0253} **saṅkamāno kileso**ti kadāci ahaṃ bhāsamāno dubbhāsitaṃ bhāseyyaṃ, evaṃ dubbhāsitaṃ saṅkamāno kilissati kilamati. **Tasmā**ti tena kāraṇena tumhākaṃ na gāyiṃ, na bālabhāvenāti.

Rājā kinnariyā tussitvā anantaraṃ gāthamāha –

::hangnum
112\.
::

::gatha1
‘‘Yā mesā byāhāsi pamuñcathetaṃ, giriñca naṃ himavantaṃ nayantu;
::

::gathalast
Imañca kho dentu mahānasāya, pātova naṃ pātarāse pacantū’’ti.
::

Tattha **yā mesā**ti yā me esā. **Dentū**ti mahānasatthāya dentu.

Kinnaro rañño vacanaṃ sutvā ‘‘ayaṃ maṃ akathentaṃ avassaṃ māressati, idāni kathetuṃ vaṭṭatī’’ti itaraṃ gāthamāha –

::hangnum
113\.
::

::gatha1
‘‘Pajjunnanāthā pasavo, pasunāthā ayaṃ pajā;
::

::gatha2
Tvaṃ nāthosi mahārāja, nāthohaṃ bhariyāya me;
::

::gathalast
Dvinnamaññataraṃ ñatvā, mutto gaccheyya pabbata’’nti.
::

Tattha **pajjunnanāthā pasavo**ti tiṇabhakkhā pasavo meghanāthā nāma. **Pasunāthā ayaṃ pajā**ti ayaṃ pana manussapajā pañcagorasena upajīvantī pasunāthā pasupatiṭṭhā. **Tvaṃ nāthosī**ti tvaṃ mama patiṭṭhā asi. **Nāthoha**nti mama bhariyāya ahaṃ nātho, ahamassā patiṭṭhā. **Dvinnamaññataraṃ ñatvā, mutto gaccheyya pabbata**nti amhākaṃ dvinnaṃ antare eko ekaṃ mataṃ ñatvā sayaṃ maraṇato mutto himavantaṃ gaccheyya, jīvamānā pana mayaṃ aññamaññaṃ na jahāma, tasmā sacepi imaṃ himavantaṃ pesetukāmo, maṃ paṭhamaṃ māretvā pacchā pesehīti.

Evañca {pb:M:4.0254} pana vatvā ‘‘mahārāja, na mayaṃ tava vacanaṃ akātukāmatāya tuṇhī ahumha, mayaṃ kathāya pana dosaṃ disvā na kathayimhā’’ti dīpento imaṃ gāthādvayamāha –

::hangnum
114\.
::

::gatha1
‘‘Na ve nindā suparivajjayetha, nānā janā sevitabbā janinda;
::

::gathalast
Yeneva {pb:P:4.0254} eko labhate pasaṃsaṃ, teneva añño labhate ninditāraṃ.
::

::hangnum
115\.
::

::gatha1
‘‘Sabbo {pb:V:4.0227} loko paricitto aticitto, sabbo loko cittavā samhi citte;
::

::gathalast
Paccekacittā puthu sabbasattā, kassīdha cittassa vasena vatte’’ti.
::

Tattha **suparivajjayethā**ti mahārāja, nindā nāma sukhena parivajjetuṃ na sakkā. **Nānā janā**ti nānāchandā janā. **Yenevā**ti yena sīlādiguṇena eko pasaṃsaṃ labhati, teneva añño ninditāraṃ labhati. Amhākañhi kinnarānaṃ antare kathanena pasaṃsaṃ labhati, manussānaṃ antare nindaṃ, iti nindā nāma dupparivajjiyā, svāhaṃ kathaṃ tava santikā pasaṃsaṃ labhissāmīti.

**Sabbo loko paricitto**ti mahārāja, asappuriso nāma pāṇātipātādicittena, sappuriso pāṇātipātā veramaṇi ādicittena aticittoti, evaṃ sabbo loko paricitto aticittoti attho. **Cittavā samhi citte**ti sabbo pana loko attano hīnena vā paṇītena vā cittena cittavā nāma. **Paccekacittā**ti pāṭiyekkacittā puthuppabhedā sabbe sattā. Tesu kassekassa tava vā aññassa vā cittena kinnarī vā mādiso vā añño vā vatteyya, tasmā ‘‘ayaṃ mama cittavasena na vattatī’’ti, mā mayhaṃ kujjhi. Sabbasattā {pb:M:4.0255} hi attano cittavasena gacchanti, devāti. Kimpuriso rañño dhammaṃ desesi.

Rājā ‘‘sabhāvameva katheti paṇḍito kinnaro’’ti somanassappatto hutvā osānagāthamāha –

::hangnum
116\.
::

::gatha1
‘‘Tuṇhī ahū kimpuriso sabhariyo, yo dāni byāhāsi bhayassa bhīto;
::

::gathalast
So dāni mutto sukhito arogo, vācākirevatthavatī narāna’’nti.
::

Tattha **vācākirevatthavatī narāna**nti vācāgirā eva imesaṃ sattānaṃ atthavatī hitāvahā hotīti attho.

Rājā kinnare suvaṇṇapañjare nisīdāpetvā tameva luddaṃ pakkosāpetvā ‘‘gaccha bhaṇe, gahitaṭṭhāneyeva vissajjehī’’ti vissajjāpesi. Mahāsattopi {pb:P:4.0255} ‘‘ācariya, evaṃ kinnarā vācaṃ rakkhitvā pattakāle kathitena subhāsiteneva muttā, tvaṃ pana dukkathitena mahādukkhaṃ patto’’ti idaṃ udāharaṇaṃ dassetvā ‘‘ācariya, mā bhāyi, jīvitaṃ te ahaṃ dassāmī’’ti assāsesi, ‘‘apica kho pana tumhe maṃ rakkheyyāthā’’tivutte ‘‘na tāva nakkhattayogo labbhatī’’ti {pb:V:4.0228} divasaṃ vītināmetvā majjhimayāmasamanantare mataṃ eḷakaṃ āharāpetvā ‘‘brāhmaṇa, yattha katthaci gantvā jīvāhī’’ti kañci ajānāpetvā uyyojetvā eḷakamaṃsena baliṃ katvā dvāraṃ patiṭṭhāpesi.

Satthā imaṃ dhammadesanaṃ āharitvā ‘‘na, bhikkhave, idāneva, pubbepi kokāliko vācāya hatoyevā’’ti vatvā jātakaṃ samodhānesi – ‘‘tadā kaḷārapiṅgalo kokāliko ahosi, takkāriyapaṇḍito pana ahameva ahosi’’nti.

::centre
Takkāriyajātakavaṇṇanā aṭṭhamā.
::



[482] 9. Rurumigarājajātakavaṇṇanā

**Tassa** {pb:M:4.0256} **gāmavaraṃ dammī**ti idaṃ satthā veḷuvane viharanto devadattaṃ ārabbha kathesi. So kira bhikkhūhi ‘‘bahūpakāro te āvuso, devadattasatthā, tvaṃ tathāgataṃ nissāya pabbajjaṃ labhi, tīṇi piṭakāni uggaṇhi, lābhasakkāraṃ pāpuṇī’’ti vutto ‘‘āvuso, satthārā mama tiṇaggamattopi upakāro na kato, ahaṃ sayameva pabbajiṃ, sayaṃ tīṇi piṭakāni uggaṇhiṃ, sayaṃ lābhasakkāraṃ pāpuṇi’’nti kathesi. Bhikkhū dhammasabhāyaṃ kathaṃ samuṭṭhāpesuṃ ‘‘akataññū āvuso, devadatto akatavedī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, devadatto idāneva akataññū, pubbepi akataññūyeva, pubbepesa mayā jīvite dinnepi mama guṇamattaṃ na jānātī’’ti vatvā atītaṃ āhari.

Atīte bārāṇasiyaṃ brahmadatte rajjaṃ kārente eko asītikoṭivibhavo seṭṭhi puttaṃ labhitvā ‘‘mahādhanako’’tissa, nāmaṃ katvā ‘‘sippaṃ uggaṇhanto mama putto kilamissatī’’ti na kiñci sippaṃ uggaṇhāpesi. So gītanaccavāditakhādanabhojanato uddhaṃ na kiñci aññāsi. Taṃ vayappattaṃ patirūpena dārena saṃyojetvā mātāpitaro kālamakaṃsu. So tesaṃ accayena itthidhuttasurādhuttādīhi parivuto nānābyasanamukhehi {pb:P:4.0256} iṇaṃ ādāya taṃ dātuṃ asakkonto iṇāyikehi codiyamāno cintesi ‘‘kiṃ mayhaṃ jīvitena, ekenamhi attabhāvena añño viya jāto, mataṃ me seyyo’’ti. So iṇāyike āha – ‘‘tumhākaṃ iṇapaṇṇāni gahetvā āgacchatha, gaṅgātīre me nidahitaṃ kulasantakaṃ dhanaṃ atthi, taṃ vo dassāmī’’ti. Te tena {pb:V:4.0229} saddhiṃ agamaṃsu. So ‘‘idha dhana’’nti nidhiṭṭhānaṃ ācikkhanto viya ‘‘gaṅgāyaṃ patitvā marissāmī’’ti palāyitvā gaṅgāyaṃ pati. So caṇḍasotena vuyhanto kāruññaravaṃ viravi.

Tadā mahāsatto rurumigayoniyaṃ nibbattitvā parivāraṃ chaḍḍetvā ekakova gaṅgānivattane ramaṇīye sālamissake supupphitaambavane vasati uposathaṃ upavutthāya. Tassa sarīracchavi sumajjitakañcanapaṭṭavaṇṇā ahosi, hatthapādā {pb:M:4.0257} lākhārasaparikammakatā viya, naṅguṭṭhaṃ cāmarīnaṅguṭṭhaṃ viya, siṅgāni rajatadāmasadisāni, akkhīni sumajjitamaṇiguḷikā viya, mukhaṃ odahitvā ṭhapitarattakambalageṇḍukaṃ viya. Evarūpaṃ tassa rūpaṃ ahosi. So aḍḍharattasamaye tassa kāruññasaddaṃ sutvā ‘‘manussasaddo sūyati, mā mayi dharante maratu, jīvitamassa dassāmī’’ti cintetvā sayanagumbā uṭṭhāya nadītīraṃ gantvā ‘‘ambho purisa, mā bhāyi, jīvitaṃ te dassāmī’’ti assāsetvā sotaṃ chindanto gantvā taṃ piṭṭhiyaṃ āropetvā tīraṃ pāpetvā attano vasanaṭṭhānaṃ netvā phalāphalāni datvā dvīhatīhaccayena ‘‘bho purisa, ahaṃ taṃ ito araññato nīharitvā bārāṇasimagge ṭhapessāmi, tvaṃ sotthinā gamissasi, apica kho pana tvaṃ ‘asukaṭṭhāne nāma kañcanamigo vasatī’ti dhanakāraṇā maṃ rañño ceva rājamahāmattassa ca mā ācikkhāhī’’ti āha. So ‘‘sādhu sāmī’’ti sampaṭicchi.

Mahāsatto tassa paṭiññaṃ gahetvā taṃ attano piṭṭhiyaṃ āropetvā bārāṇasimagge otāretvā nivatti. Tassa bārāṇasipavisanadivaseyeva khemā nāma rañño aggamahesī paccūsakāle supinante suvaṇṇavaṇṇaṃ migaṃ attano dhammaṃ desentaṃ disvā {pb:P:4.0257} cintesi ‘‘sace evarūpo migo na bhaveyya, nāhaṃ supine passeyyaṃ, addhā bhavissati, rañño ārocessāmī’’ti. Sā rājānaṃ upasaṅkamitvā ‘‘mahārāja, ahaṃ suvaṇṇavaṇṇaṃ migaṃ passituṃ icchāmi, suvaṇṇavaṇṇamigassa dhammaṃ sotukāmāmhi, labhissāmi ce, jīveyyaṃ, no ce, natthi me jīvita’’nti āha. Rājā taṃ assāsetvā ‘‘sace manussaloke atthi, labhissasī’’ti vatvā brāhmaṇe pakkosāpetvā ‘‘suvaṇṇavaṇṇā migā nāma hontī’’ti pucchitvā ‘‘āma, deva, hontī’’ti sutvā alaṅkatahatthikkhandhe suvaṇṇacaṅkoṭake sahassathavikaṃ ṭhapetvā yo suvaṇṇavaṇṇaṃ migaṃ ācikkhissati, tassa saddhiṃ sahassathavikasuvaṇṇacaṅkoṭakena tañca hatthiṃ tato ca uttari dātukāmo hutvā suvaṇṇapaṭṭe gāthaṃ likhāpetvā ekaṃ amaccaṃ pakkosāpetvā ‘‘ehi tāta, mama vacanena imaṃ gāthaṃ nagaravāsīnaṃ kathehī’’ti imasmiṃ jātake paṭhamaṃ gāthamāha –

::hangnum
117\.
::

::gatha1
‘‘Tassa {pb:V:4.0230}{pb:M:4.0258} gāmavaraṃ dammi, nāriyo ca alaṅkatā;
::

::gathalast
Yo me taṃ migamakkhāti, migānaṃ migamuttama’’nti.
::

Amacco suvaṇṇapaṭṭaṃ gahetvā sakalanagare vācāpesi. Atha so seṭṭhiputto bārāṇasiṃ pavisantova taṃ kathaṃ sutvā amaccassa santikaṃ gantvā ‘‘ahaṃ rañño evarūpaṃ migaṃ ācikkhissāmi, maṃ rañño dassehī’’ti āha. Amacco hatthikkhandhato otaritvā taṃ rañño santikaṃ netvā ‘‘ayaṃ kira, deva, taṃ migaṃ ācikkhissatī’’ti dassesi. Rājā ‘‘saccaṃ ambho purisā’’ti pucchi. So ‘‘saccaṃ mahārāja, tvaṃ etaṃ yasaṃ mayhaṃ dehī’’ti vadanto dutiyaṃ gāthamāha –

::hangnum
118\.
::

::gatha1
‘‘Mayhaṃ gāmavaraṃ dehi, nāriyo ca alaṅkatā;
::

::gathalast
Ahaṃ te migamakkhissaṃ, migānaṃ migamuttama’’nti.
::

Taṃ sutvā rājā tassa mittadubbhissa tussitvā ‘‘abbho kuhiṃ so migo vasatī’’ti pucchitvā ‘‘asukaṭṭhāne nāma devā’’ti vutte tameva maggadesakaṃ katvā mahantena parivārena taṃ ṭhānaṃ agamāsi. Atha naṃ so mittadubbhī ‘‘senaṃ, deva, sannisīdāpehī’’ti {pb:P:4.0258} vatvā sannisinnāya senāya eso, deva, suvaṇṇamigo etasmiṃ vane vasatī’’ti hatthaṃ pasāretvā ācikkhanto tatiyaṃ gāthamāha –

::hangnum
119\.
::

::gatha1
‘‘Etasmiṃ vanasaṇḍasmiṃ, ambā sālā ca pupphitā;
::

::gathalast
Indagopakasañchannā, ettheso tiṭṭhate migo’’ti.
::

Tattha **indagopakasañchannā**ti etassa vanasaṇḍassa bhūmi indagopakavaṇṇāya rattāya sukhasamphassāya tiṇajātiyā sañchannā, sasakucchi viya mudukā, ettha etasmiṃ ramaṇīye vanasaṇḍe eso tiṭṭhatīti dasseti.

Rājā tassa vacanaṃ sutvā amacce āṇāpesi ‘‘tassa migassa palāyituṃ adatvā khippaṃ āvudhahatthehi purisehi saddhiṃ vanasaṇḍaṃ parivārethā’’ti. Te tathā katvā unnadiṃsu. Rājā katipayehi janehi saddhiṃ ekamantaṃ aṭṭhāsi, sopissa avidūre aṭṭhāsi. Mahāsatto taṃ saddaṃ sutvā cintesi ‘‘mahanto balakāyasaddo, tamhā me purisā {pb:M:4.0259} bhayena uppannena bhavitabba’’nti{pb:V:4.0231}. So uṭṭhāya sakalaparisaṃ oloketvā rañño ṭhitaṭṭhānaṃ disvā ‘‘rañño ṭhitaṭṭhāneyeva me sotthi bhavissati, ettheva mayā gantuṃ vaṭṭatī’’ti cintetvā rājābhimukho pāyāsi. Rājā taṃ āgacchantaṃ disvā ‘‘nāgabalo migo avattharanto viya āgaccheyya, saraṃ sannayhitvā imaṃ migaṃ santāsetvā sace palāyati, vijjhitvā dubbalaṃ katvā gaṇhissāmī’’ti dhanuṃ āropetvā bodhisattābhimukho ahosi. Tamatthaṃ pakāsento satthā imaṃ gāthādvayamāha –

::hangnum
120\.
::

::gatha1
‘‘Dhanuṃ advejjhaṃ katvāna, usuṃ sannayhupāgami;
::

::gathalast
Migo ca disvā rājānaṃ, dūrato ajjhabhāsatha.
::

::hangnum
121\.
::

::gatha1
‘‘Āgamehi mahārāja, mā maṃ vijjhi rathesabha;
::

::gathalast
Ko nu te idamakkhāsi, ettheso tiṭṭhate migo’’ti.
::

Tattha {pb:P:4.0259} **advejjhaṃ katvānā**ti jiyāya ca sarena ca saddhiṃ ekameva katvā. **Sannayhā**ti sannayhitvā. **Āgamehī**ti ‘‘tiṭṭha, mahārāja, mā maṃ vijjhi, jīvaggāhameva gaṇhāhī’’ti madhurāya manussavācāya abhāsi.

Rājā tassa madhurakathāya bandhitvā dhanuṃ otāretvā gāravena aṭṭhāsi. Mahāsattopi rājānaṃ upasaṅkamitvā madhurapaṭisanthāraṃ katvā ekamantaṃ aṭṭhāsi. Mahājanopi sabbāvudhāni chaḍḍetvā āgantvā rājānaṃ parivāresi. Tasmiṃ khaṇe mahāsatto suvaṇṇakiṅkiṇikaṃ cālento viya madhurena sarena rājānaṃ pucchi ‘‘ko nu te idamakkhāsi, ettheso tiṭṭhate migo’’ti? Tasmiṃ khaṇe pāpapuriso thokaṃ paṭikkamitvā sotapatheva aṭṭhāsi. Rājā ‘‘iminā me dassito’’ti kathento chaṭṭhaṃ gāthamāha –

::hangnum
122\.
::

::gatha1
‘‘Esa pāpacaro poso, samma tiṭṭhati ārakā;
::

::gathalast
Soyaṃ me idamakkhāsi, ettheso tiṭṭhate migo’’ti.
::

Tattha **pāpacaro**ti vissaṭṭhācāro.

Taṃ sutvā mahāsatto taṃ mittadubbhiṃ garahitvā raññā saddhiṃ sallapanto sattamaṃ gāthamāha –

::hangnum
123\.
::

::gatha1
‘‘Saccaṃ {pb:V:4.0232}{pb:M:4.0260} kireva māhaṃsu, narā ekacciyā idha;
::

::gathalast
Kaṭṭhaṃ niplavitaṃ seyyo, na tvevekacciyo naro’’ti.
::

Tattha **niplavita**nti uttāritaṃ. **Ekacciyo**ti ekacco pana mittadubbhī pāpapuggalo udake patantopi uttārito na tveva seyyo. Kaṭṭhañhi nānappakārena upakārāya saṃvattati, mittadubbhī pana pāpapuggalo vināsāya, tasmā tato kaṭṭhameva varataranti porāṇakapaṇḍitā kathayiṃsu, mayā pana tesaṃ vacanaṃ na katanti.

Taṃ sutvā rājā itaraṃ gāthamāha –

::hangnum
124\.
::

::gatha1
‘‘Kiṃ nu ruru garahasi migānaṃ, kiṃ pakkhīnaṃ kiṃ pana mānusānaṃ;
::

::gathalast
Bhayaṃ {pb:P:4.0260} hi maṃ vindatinapparūpaṃ, sutvāna taṃ mānusiṃ bhāsamāna’’nti.
::

Tattha **migāna**nti migānamaññataraṃ garahasi, udāhu pakkhīnaṃ, mānusānanti pucchi. **Bhayañhi maṃ vindatī**ti bhayaṃ maṃ paṭilabhati, ahaṃ attani anissaro bhayasantako viya homi. **Anapparūpa**nti mahantaṃ.

Tato mahāsatto ‘‘mahārāja, na migaṃ, na pakkhiṃ garahāmi, manussaṃ pana garahāmī’’ti dassento navamaṃ gāthamāha –

::hangnum
125\.
::

::gatha1
‘‘Yamuddhariṃ vāhane vuyhamānaṃ, mahodake salile sīghasote;
::

::gathalast
Tatonidānaṃ bhayamāgataṃ mama, dukkho have rāja asabbhi saṅgamo’’ti.
::

Tattha **vāhane**ti patitapatite vahituṃ samatthe gaṅgāvahe. **Mahodake salile**ti mahāudake mahāsalileti attho. Ubhayenāpi gaṅgāvahasseva bahuudakataṃ dasseti. **Tatonidāna**nti mahārāja, yo mayhaṃ tayā dassito puriso, eso mayā gaṅgāya vuyhamāno aḍḍharattasamaye kāruññaravaṃ viravanto uddharito, tatonidānaṃ me idamajja bhayaṃ āgataṃ, asappurisehi samāgamo nāma dukkho, mahārājāti.

Taṃ {pb:V:4.0233}{pb:M:4.0261} sutvā rājā tassa kujjhitvā ‘‘evaṃ bahūpakārassa nāma guṇaṃ na jānāti, vijjhitvā naṃ jīvitakkhayaṃ pāpessāmī’’ti dasamaṃ gāthamāha –

::hangnum
126\.
::

::gatha1
‘‘Sohaṃ catuppattamimaṃ vihaṅgamaṃ, tanucchidaṃ hadaye ossajāmi;
::

::gathalast
Hanāmi taṃ mittadubbhiṃ akiccakāriṃ, yo tādisaṃ kammakataṃ na jāne’’ti.
::

Tattha **catuppatta**nti catūhi vājapattehi samannāgataṃ. **Vihaṅgama**nti ākāsagāmiṃ. **Tanucchida**nti sarīrachindanaṃ. **Ossajāmī**ti etassa hadaye vissajjemi.

Tato mahāsatto ‘‘mā esa maṃ nissāya nassatū’’ti cintetvā ekādasamaṃ gāthamāha –

::hangnum
127\.
::

::gatha1
‘‘Dhīrassa {pb:P:4.0261} bālassa have janinda, santo vadhaṃ nappasaṃsanti jātu;
::

::gatha2
Kāmaṃ gharaṃ gacchatu pāpadhammo, yañcassa bhaṭṭhaṃ tadetassa dehi;
::

::gathalast
Ahañca te kāmakaro bhavāmī’’ti.
::

Tattha **kāma**nti kāmena yathāruciyā attano gharaṃ gacchatu. **Yañcassa bhaṭṭhaṃ tadetassa dehī**ti yañca tassa ‘‘idaṃ nāma te dassāmī’’ti tayā kathitaṃ, taṃ tassa dehi. **Kāmakaro**ti icchākaro, yaṃ icchasi, taṃ karohi, maṃsaṃ vā me khāda, kīḷāmigaṃ vā karohi, sabbattha te anukūlavattī bhavissāmīti attho.

Taṃ sutvā rājā tuṭṭhamānaso mahāsattassa thutiṃ karonto anantaraṃ gāthamāha –

::hangnum
128\.
::

::gatha1
‘‘Addhā rurū aññataro sataṃ so, yo dubbhato mānusassa na dubbhi;
::

::gatha2
Kāmaṃ gharaṃ gacchatu pāpadhammo, yañcassa bhaṭṭhaṃ tadetassa dammi;
::

::gathalast
Ahañca te kāmacāraṃ dadāmī’’ti.
::

Tattha {pb:M:4.0262} **sataṃ so**ti addhā tvaṃ sataṃ paṇḍitānaṃ aññataro. **Kāmacāra**nti ahaṃ tava dhammakathāya pasīditvā tuyhaṃ kāmacāraṃ abhayaṃ dadāmi, ito paṭṭhāya tumhe nibbhayā yathāruciyā viharathāti mahāsattassa varaṃ adāsi.

Atha {pb:V:4.0234} naṃ mahāsatto ‘‘mahārāja, manussā nāma aññaṃ mukhena bhāsanti, aññaṃ kāyena karontī’’ti pariggaṇhanto dve gāthā abhāsi –

::hangnum
129\.
::

::gatha1
‘‘Suvijānaṃ siṅgālānaṃ, sakuṇānañca vassitaṃ;
::

::gathalast
Manussavassitaṃ rāja, dubbijānataraṃ tato.
::

::hangnum
130\.
::

::gatha1
‘‘Api ce maññatī poso, ñāti mitto sakhāti vā;
::

::gathalast
Yo pubbe sumano hutvā, pacchā sampajjate diso’’ti.
::

Taṃ sutvā rājā ‘‘migarāja, mā maṃ evaṃ maññi, ahañhi rajjaṃ jahantopi na tuyhaṃ dinnavaraṃ jahissaṃ, saddahatha, mayha’’nti {pb:P:4.0262} varaṃ adāsi. Mahāsatto tassa santike varaṃ gaṇhanto attānaṃ ādiṃ katvā sabbasattānaṃ abhayadānaṃ varaṃ gaṇhi. Rājāpi taṃ varaṃ datvā bodhisattaṃ nagaraṃ netvā mahāsattañca nagarañca alaṅkārāpetvā deviyā dhammaṃ desāpesi. Mahāsatto deviṃ ādiṃ katvā rañño ca rājaparisāya ca madhurāya manussabhāsāya dhammaṃ desetvā rājānaṃ dasahi rājadhammehi ovaditvā mahājanaṃ anusāsitvā araññaṃ pavisitvā migagaṇaparivuto vāsaṃ kappesi. Rājā ‘‘sabbesaṃ sattānaṃ abhayaṃ dammī’’ti nagare bheriṃ carāpesi. Tato paṭṭhāya migapakkhīnaṃ koci hatthaṃ pasāretuṃ samattho nāma nāhosi. Migagaṇo manussānaṃ sassāni khādati, koci vāretuṃ na sakkoti. Mahājano rājaṅgaṇaṃ gantvā upakkosi. Tamatthaṃ pakāsento satthā imaṃ gāthamāha –

::hangnum
131\.
::

::gatha1
‘‘Samāgatā jānapadā, negamā ca samāgatā;
::

::gathalast
Migā sassāni khādanti, taṃ devo paṭisedhatū’’ti.
::

Tattha **taṃ devo**ti taṃ migagaṇaṃ devo paṭisedhatūti.

Taṃ sutvā rājā gāthādvayamāha –

::hangnum
132\.
::

::gatha1
‘‘Kāmaṃ janapado māsi, raṭṭhañcāpi vinassatu;
::

::gathalast
Na tvevāhaṃ ruruṃ dubbhe, datvā abhayadakkhiṇaṃ.
::

::hangnum
133\.
::

::gatha1
‘‘Mā {pb:V:4.0235}{pb:M:4.0263} me janapado āsi, raṭṭhañcāpi vinassatu;
::

::gathalast
Na tvevāhaṃ migarājassa, varaṃ datvā musā bhaṇe’’ti.
::

Tattha **māsī**ti kāmaṃ mayhaṃ janapado mā hotu. **Ruru**nti na tveva ahaṃ suvaṇṇavaṇṇassa rurumigarājassa abhayadakkhiṇaṃ datvā dubbhissāmīti.

Mahājano rañño vacanaṃ sutvā kiñci vattuṃ avisahanto paṭikkami. Sā kathā vitthārikā ahosi. Taṃ sutvā mahāsatto migagaṇaṃ sannipātāpetvā ‘‘ito paṭṭhāya manussānaṃ sassāni mā khādathā’’ti ovaditvā ‘‘attano khettesu paṇṇasaññaṃ bandhantū’’ti {pb:P:4.0263} manussānaṃ ghosāpesi. Te tathā bandhiṃsu, tāya saññāya migā yāvajjatanā sassāni na khādanti.

Satthā imaṃ dhammadesanaṃ āharitvā ‘‘na, bhikkhave, idāneva, pubbepi devadatto akataññūyevā’’ti vatvā jātakaṃ samodhānesi ‘‘tadā seṭṭhiputto devadatto ahosi, rājā ānando, rurumigarājā pana ahameva ahosi’’nti.

::centre
Rurumigarājajātakavaṇṇanā navamā.
::



[483] 10. Sarabhamigajātakavaṇṇanā

**Āsīsetheva puriso**ti idaṃ satthā jetavane viharanto attanā saṃkhittena pucchitapañhassa dhammasenāpatino vitthārena byākaraṇaṃ ārabbha kathesi. Kadā pana satthā theraṃ saṃkhittena pañhaṃ pucchīti? Devorohane. Tatrāyaṃ saṅkhepato anupubbikathā. Rājagahaseṭṭhino hi santake candanapatte āyasmatā piṇḍolabhāradvājena iddhiyā gahite satthā bhikkhūnaṃ iddhipāṭihāriyakaraṇaṃ paṭikkhipi. Tadā titthiyā ‘‘paṭikkhittaṃ samaṇena gotamena iddhipāṭihāriyakaraṇaṃ, idāni sayampi na karissatī’’ti cintetvā maṅkubhūtehi attano sāvakehi ‘‘kiṃ, bhante, iddhiyā pattaṃ na gaṇhathā’’ti vuccamānā ‘‘netaṃ āvuso, amhākaṃ dukkaraṃ, chavassa pana dārupattassatthāya attano saṇhasukhumaguṇaṃ ko gihīnaṃ pakāsessatīti na gaṇhimha, samaṇā pana sakyaputtiyā lolatāya iddhiṃ dassetvā {pb:M:4.0264} gaṇhiṃsu. Mā ‘amhākaṃ iddhikaraṇaṃ bhāro’ti cintayittha, mayañhi tiṭṭhantu samaṇassa gotamassa sāvakā, ākaṅkhamānā pana {pb:V:4.0236} samaṇena gotamena saddhiṃ iddhiṃ dassessāma, sace hi samaṇo gotamo ekaṃ pāṭihāriyaṃ karissati, mayaṃ dviguṇaṃ karissāmā’’ti kathayiṃsu.

Taṃ sutvā bhikkhū bhagavato ārocesuṃ ‘‘bhante, titthiyā kira pāṭihāriyaṃ karissantī’’ti. Satthā ‘‘bhikkhave, karontu, ahampi karissāmī’’ti āha. Taṃ sutvā bimbisāro āgantvā bhagavantaṃ pucchi ‘‘bhante, pāṭihāriyaṃ kira karissathā’’ti? ‘‘Āma, mahārājā’’ti. ‘‘Nanu, bhante, sikkhāpadaṃ paññatta’’nti. ‘‘Mahārāja, taṃ mayā sāvakānaṃ paññattaṃ, buddhānaṃ pana sikkhāpadaṃ nāma {pb:P:4.0264} natthi. ‘‘Yathā hi, mahārāja, tava uyyāne pupphaphalaṃ aññesaṃ vāritaṃ, na tava, evaṃsampadamidaṃ daṭṭhabba’’nti. ‘‘Kattha pana, bhante, pāṭihāriyaṃ karissathā’’ti? ‘‘Sāvatthinagaradvāre kaṇḍambarukkhamūle’’ti. ‘‘Amhehi tattha kiṃ kattabba’’nti? ‘‘Natthi kiñci mahārājā’’ti. Punadivase satthā katabhattakicco cārikaṃ pakkāmi. Manussā ‘‘kuhiṃ, bhante, satthā gacchatī’’ti pucchanti. ‘‘Sāvatthinagaradvāre kaṇḍambarukkhamūle titthiyamaddanaṃ yamakapāṭihāriyaṃ kātu’’nti tesaṃ bhikkhū kathayanti. Mahājano ‘‘acchariyarūpaṃ kira pāṭihāriyaṃ bhavissati, passissāma na’’nti gharadvārāni chaḍḍetvā satthārā saddhiṃyeva agamāsi.

Aññatitthiyā ‘‘mayampi samaṇassa gotamassa pāṭihāriyakaraṇaṭṭhāne pāṭihāriyaṃ karissāmā’’ti upaṭṭhākehi saddhiṃ satthārameva anubandhiṃsu. Satthā anupubbena sāvatthiṃ gantvā raññā ‘‘pāṭihāriyaṃ kira, bhante, karissathā’’ti pucchito ‘‘karissāmī’’ti vatvā ‘‘kadā, bhante’’ti vutte ‘‘ito sattame divase āsāḷhipuṇṇamāsiya’’nti āha. ‘‘Maṇḍapaṃ karomi bhante’’ti? ‘‘Alaṃ mahārāja, mama pāṭihāriyakaraṇaṭṭhāne sakko devarājā dvādasayojanikaṃ ratanamaṇḍapaṃ karissatī’’ti. ‘‘Etaṃ kāraṇaṃ nagare ugghosāpemi, bhante’’ti? ‘‘Ugghosāpehi mahārājā’’ti. Rājā dhammaghosakaṃ alaṅkatahatthipiṭṭhiṃ āropetvā ‘‘bhagavā kira sāvatthinagaradvāre kaṇḍambarukkhamūle titthiyamaddanaṃ pāṭihāriyaṃ karissati ito sattame divase’’ti yāva chaṭṭhadivasā devasikaṃ ghosanaṃ kāresi. Titthiyā ‘‘kaṇḍambarukkhamūle kira karissatī’’ti sāmikānaṃ dhanaṃ {pb:M:4.0265} datvā sāvatthisāmante ambarukkhe chindāpayiṃsu. Dhammaghosako puṇṇamīdivase pātova ‘‘ajja, bhagavato pāṭihāriyaṃ bhavissatī’’ti ugghosesi. Devatānubhāvena sakalajambudīpe dvāre ṭhatvā ugghositaṃ viya ahosi. Ye ye gantuṃ cittaṃ uppādenti, te te sāvatthiṃ pattameva attānaṃ passiṃsu, dvādasayojanikā parisā ahosi.

Satthā {pb:V:4.0237} pātova sāvatthiṃ piṇḍāya pavisituṃ nikkhami. Kaṇḍo nāma uyyānapālo piṇḍipakkameva kumbhapamāṇaṃ mahantaṃ ambapakkaṃ rañño haranto satthāraṃ nagaradvāre disvā ‘‘idaṃ tathāgatasseva anucchavika’’nti adāsi. Satthā paṭiggahetvā tattheva ekamantaṃ nisinno paribhuñjitvā ‘‘ānanda, imaṃ ambaṭṭhiṃ uyyānapālakassa imasmiṃ ṭhāne ropanatthāya dehi, esa kaṇḍambo {pb:P:4.0265} nāma bhavissatī’’ti āha. Thero tathā akāsi. Uyyānapālo paṃsuṃ viyūhitvā ropesi. Taṅkhaṇaññeva aṭṭhiṃ bhinditvā mūlāni otariṃsu, naṅgalasīsapamāṇo rattaṅkuro uṭṭhahi, mahājanassa olokentasseva paṇṇāsahatthakkhandho paṇṇāsahatthasākho ubbedhato ca hatthasatiko ambarukkho sampajji, tāvadevassa pupphāni ca phalāni ca uṭṭhahiṃsu. So madhukaraparivuto suvaṇṇavaṇṇaphalabharito nabhaṃ pūretvā aṭṭhāsi, vātappaharaṇakāle madhurapakkāni patiṃsu. Pacchā āgacchantā bhikkhū paribhuñjitvāva āgamiṃsu.

Sāyanhasamaye sakko devarājā āvajjento ‘‘satthu ratanamaṇḍapakaraṇaṃ amhākaṃ bhāro’’ti ñatvā vissakammadevaputtaṃ pesetvā dvādasayojanikaṃ nīluppalasañchannaṃ sattaratanamaṇḍapaṃ kāresi. Evaṃ dasasahassacakkavāḷadevatā sannipatiṃsu. Satthā titthiyamaddanaṃ asādhāraṇaṃ sāvakehi yamakapāṭihāriyaṃ katvā bahujanassa pasannabhāvaṃ ñatvā oruyha buddhāsane nisinno dhammaṃ desesi. Vīsati pāṇakoṭiyo amatapānaṃ piviṃsu. Tato ‘‘purimabuddhā pana pāṭihāriyaṃ katvā kattha gacchantī’’ti āvajjento ‘‘tāvatiṃsabhavana’’nti ñatvā buddhāsanā uṭṭhāya dakkhiṇapādaṃ yugandharamuddhani ṭhapetvā vāmapādena sinerumatthakaṃ akkamitvā pāricchattakamūle paṇḍukambalasilāyaṃ vassaṃ upagantvā antotemāsaṃ devānaṃ abhidhammapiṭakaṃ kathesi. Parisā satthu gataṭṭhānaṃ ajānantī {pb:M:4.0266} ‘‘disvāva gamissāmā’’ti tattheva temāsaṃ vasi. Upakaṭṭhāya pavāraṇāya mahāmoggallānatthero gantvā bhagavato ārocesi. Atha naṃ satthā pucchi ‘‘kahaṃ pana etarahi sāriputto’’ti? ‘‘Eso, bhante, pāṭihāriye pasīditvā pabbajitehi pañcahi bhikkhusatehi saddhiṃ saṅkassanagaradvāre vasī’’ti. ‘‘Moggallāna, ahaṃ ito sattame divase saṅkassanagaradvāre otarissāmi, tathāgataṃ daṭṭhukāmā saṅkassanagare ekato sannipatantū’’ti. Thero ‘‘sādhū’’ti paṭissuṇitvā āgantvā parisāya ārocetvā sakalaparisaṃ sāvatthito tiṃsayojanaṃ saṅkassanagaraṃ ekamuhutteneva pāpesi.

Satthā vutthavasso pavāretvā ‘‘mahārāja, manussalokaṃ gamissāmī’’ti sakkassa ārocesi. Sakko vissakammaṃ āmantetvā ‘‘dasabalassa manussalokagamanatthāya tīṇi sopānāni karohī’’ti āha. So sinerumatthake sopānasīsaṃ saṅkassanagaradvāre dhurasopānaṃ katvā {pb:V:4.0238} majjhe maṇimayaṃ, ekasmiṃ passe rajatamayaṃ, ekasmiṃ passe suvaṇṇamayanti {pb:P:4.0266} tīṇi sopānāni māpesi, sattaratanamayā vedikāparikkhepā. Satthā lokavivaraṇaṃ pāṭihāriyaṃ katvā majjhe maṇimayena sopānena otari. Sakko pattacīvaraṃ aggahesi, suyāmo vālabījaniṃ, sahampati mahābrahmā chattaṃ dhāresi, dasasahassacakkavāḷadevatā dibbagandhamālādīhi pūjayiṃsu. Satthāraṃ dhurasopāne patiṭṭhitaṃ paṭhamameva sāriputtatthero vandi, pacchā sesaparisā. Tasmiṃ samāgame satthā cintesi ‘‘moggallāno ‘‘iddhimā’ti pākaṭo, upāli ‘vinayadharo’ti. Sāriputtassa pana mahāpaññaguṇo apākaṭo, ṭhapetvā maṃ añño etena sadiso samapañño nāma natthi, paññāguṇamassa pākaṭaṃ karissāmī’’ti paṭhamaṃ tāva puthujjanānaṃ visaye pañhaṃ pucchi, taṃ puthujjanāva kathayiṃsu tato sotāpannānaṃ visaye pañhaṃ pucchi, tampi sotāpannāva kathayiṃsu, puthujjanā na jāniṃsu. Evaṃ sakadāgāmivisaye anāgāmivisaye khīṇāsavavisaye mahāsāvakavisaye ca pañhaṃ pucchi, tampi heṭṭhimā heṭṭhimā na jāniṃsu, uparimā uparimāva kathayiṃsu. Aggasāvakavisaye puṭṭhapañhampi aggasāvakāva kathayiṃsu, aññe na jāniṃsu. Tato sāriputtattherassa visaye pañhaṃ pucchi, taṃ therova kathesi, aññe na jāniṃsu.

Manussā {pb:M:4.0267} ‘‘ko nāma esa thero satthārā saddhiṃ kathesī’’ti pucchitvā ‘‘dhammasenāpati sāriputtatthero nāmā’’ti sutvā ‘‘aho mahāpañño’’ti vadiṃsu. Tato paṭṭhāya devamanussānaṃ antare therassa mahāpaññaguṇo pākaṭo jāto. Atha naṃ satthā –

::gatha1
‘‘Ye ca saṅkhātadhammāse, ye ca sekhā puthū idha;
::

::gathalast
Tesaṃ me nipako iriyaṃ, puṭṭho pabrūhi mārisā’’ti. (su. ni. 1044; cūḷani. ajitamāṇavapucchā 63; netti. 14) –
::

::unindented
Buddhavisaye pañhaṃ pucchitvā ‘‘imassa nu kho sāriputta, saṃkhittena bhāsitassa kathaṃ vitthārena attho daṭṭhabbo’’ti āha. Thero pañhaṃ oloketvā ‘‘satthā maṃ sekhāsekhānaṃ bhikkhūnaṃ āgamanapaṭipadaṃ pucchatī’’ti pañhe nikkaṅkho hutvā ‘‘āgamanapaṭipadā nāma khandhādivasena bahūhi mukhehi sakkā kathetuṃ, kataṃ nu kho kathento satthu ajjhāsayaṃ gaṇhituṃ sakkhissāmī’’ti ajjhāsaye kaṅkhi. Satthā ‘‘sāriputto pañhe nikkaṅkho, ajjhāsaye pana me kaṅkhati, mayā naye adinne kathetuṃ na sakkhissati, nayamassa dassāmī’’ti {pb:P:4.0267} nayaṃ dadanto ‘‘bhūtamidaṃ sāriputta samanupassā’’ti āha. Evaṃ kirassa ahosi ‘‘sāriputto mama ajjhāsayaṃ {pb:V:4.0239} gahetvā kathento khandhavasena kathessatī’’ti. Therassa saha nayadānena so pañho nayasatena nayasahassena upaṭṭhāsi. So satthārā dinnanaye ṭhatvā buddhavisaye pañhaṃ kathesi.
::

Satthā dvādasayojanikāya parisāya dhammaṃ desesi. Tiṃsa pāṇakoṭiyo amatapānaṃ piviṃsu. Satthā parisaṃ uyyojetvā cārikaṃ caranto anupubbena sāvatthiṃ gantvā punadivase sāvatthiyaṃ piṇḍāya caritvā piṇḍapātapaṭikkanto bhikkhūhi vatte dassite gandhakuṭiṃ pāvisi. Sāyanhasamaye bhikkhū therassa guṇakathaṃ kathentā dhammasabhāyaṃ nisīdiṃsu ‘‘mahāpañño, āvuso, sāriputto puthupañño javanapañño tikkhapañño nibbedhikapañño dasabalena saṃkhittena pucchitapañhaṃ vitthārena kathesī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi esa saṃkhittena bhāsitassa vitthārena atthaṃ kathesiyevā’’ti vatvā atītaṃ āhari.

Atīte {pb:M:4.0268} bārāṇasiyaṃ brahmadatte rajjaṃ kārente bodhisatto sarabhamigayoniyaṃ nibbattitvā araññe vasati. Rājā migavittako ahosi thāmasampanno, aññaṃ manussaṃ ‘‘manusso’’tipi na gaṇeti. So ekadivasaṃ migavaṃ gantvā amacce āha – ‘‘yassa passena migo palāyati, tena so daṇḍo dātabbo’’ti. Te cintayiṃsu ‘‘kadāci vemajjhe ṭhitamigaṃ vijjhanti, kadāci uṭṭhitaṃ, kadāci palāyantampi, ajja pana yena kenaci upāyena rañño ṭhitaṭṭhānaññeva āropessāmā’’ti. Cintetvā ca pana katikaṃ katvā rañño dhuramaggaṃ adaṃsu. Te mahantaṃ gumbaṃ parikkhipitvā muggarādīhi bhūmiṃ pothayiṃsu. Paṭhamameva sarabhamigo uṭṭhāya tikkhattuṃ gubbhaṃ anuparigantvā palāyanokāsaṃ olokento sesadisāsu manusse bāhāya bāhaṃ dhanunā dhanuṃ āhacca nirantare ṭhite disvā rañño ṭhitaṭṭhāneyeva okāsaṃ addasa. So ummīlitesu akkhīsu {pb:P:4.0268} vālukaṃ khipamāno viya rājānaṃ abhimukho agamāsi. Rājā taṃ lahusampattaṃ disvā saraṃ ukkhipitvā vijjhi. Sarabhamigā nāma saraṃ vañcetuṃ chekā honti, sare abhimukhaṃ āgacchante vegaṃ hāpetvā tiṭṭhanti, pacchato āgacchante vegena purato javanti, uparibhāgenāgacchante piṭṭhiṃ nāmenti, passenāgacchante thokaṃ apagacchanti, kucchiṃ sandhāyāgacchante parivattitvā patanti, sare atikkante vātacchinnavalāhakavegena palāyanti.

Sopi rājā tasmiṃ parivattitvā patite ‘‘sarabhamigo me viddho’’ti nādaṃ muñci. Sarabho uṭṭhāya vātavegena palāyi. Balamaṇḍalaṃ bhijjitvā ubhosu passesu ṭhitaamaccā sarabhaṃ palāyamānaṃ disvā ekato hutvā pucchiṃsu ‘‘migo kassa ṭhitaṭṭhānaṃ abhiruhī’’ti? ‘‘Rañño ṭhitaṭṭhāna’’nti{pb:V:4.0240}. ‘‘Rājā ‘viddho me’ti vadati, konena viddho, nibbirajjho bho amhākaṃ rājā, bhūminena viddhā’’ti te nānappakārena raññā saddhiṃ keḷiṃ kariṃsu. Rājā cintesi ‘‘ime maṃ parihasanti, na mama pamāṇaṃ jānantī’’ti gāḷhaṃ nivāsetvā pattikova khaggaṃ ādāya ‘‘sarabhaṃ gaṇhissāmī’’ti vegena pakkhandi. Atha naṃ disvā tīṇi yojanāni anubandhi. Sarabho araññaṃ pāvisi, rājāpi pāvisi. Tattha sarabhamigassa gamanamagge saṭṭhihatthamatto mahāpūtipādanarakāvāṭo {pb:M:4.0269} atthi, so tiṃsahatthamattaṃ udakena puṇṇo tiṇehi ca paṭicchanno. Sarabho udakagandhaṃ ghāyitvāva āvāṭabhāvaṃ ñatvā thokaṃ osakkitvā gato. Rājā pana ujukameva gacchanto tasmiṃ pati.

Sarabho tassa padasaddaṃ asuṇanto nivattitvā taṃ apassanto ‘‘narakāvāṭe patito bhavissatī’’ti ñatvā āgantvā olokento taṃ gambhīraudake apatiṭṭhaṃ kilamantaṃ disvā tena kataṃ aparādhaṃ hadaye akatvā {pb:P:4.0269} sañjātakāruñño ‘‘mā mayi passanteva rājā nassatu, imamhā dukkhā naṃ mocessāmī’’ti āvāṭatīre ṭhito ‘‘mā bhāyi, mahārāja, mahantā dukkhā taṃ mocessāmī’’ti vatvā attano piyaputtaṃ uddharituṃ ussāhaṃ karonto viya tassuddharaṇatthāya silāya yoggaṃ katvāva ‘‘vijjhissāmī’’ti āgataṃ rājānaṃ saṭṭhihatthā narakā uddharitvā assāsetvā piṭṭhiṃ āropetvā araññā nīharitvā senāya avidūre otāretvā ovādamassa datvā pañcasu sīlesu patiṭṭhāpesi. Rājā mahāsattaṃ vinā vasituṃ asakkonto āha ‘‘sāmi sarabhamigarāja, mayā saddhiṃ bārāṇasiṃ ehi, dvādasayojanikāya te bārāṇasiyaṃ rajjaṃ dammi, taṃ kārehī’’ti. ‘‘Mahārāja, mayaṃ tiracchānagatā, na me rajjenattho, sace te mayi sineho atthi, mayā dinnāni sīlāni rakkhanto raṭṭhavāsinopi sīlaṃ rakkhāpehī’’ti taṃ ovaditvā araññameva pāvisi.

So assupuṇṇehi nettehi tassa guṇaṃ sarantova senaṃ pāpuṇitvā senaṅgaparivuto nagaraṃ gantvā ‘‘ito paṭṭhāya sakalanagaravāsino pañca sīlāni rakkhantū’’ti dhammabheriṃ carāpesi. Mahāsattena pana attano kataguṇaṃ kassaci akathetvā sāyanhe nānaggarasabhojanaṃ bhuñjitvā alaṅkatasayane sayitvā paccūsakāle mahāsattassa guṇaṃ saritvā uṭṭhāya sayanapiṭṭhe pallaṅkena nisīditvā pītipuṇṇena hadayena chahi gāthāhi udānesi –

::hangnum
134\.
::

::gatha1
‘‘Āsīsetheva puriso, na nibbindeyya paṇḍito;
::

::gathalast
Passāmi vohaṃ attānaṃ, yathā icchiṃ tathā ahu.
::

::hangnum
135\.
::

::gatha1
‘‘Āsīsetheva {pb:V:4.0241} puriso, na nibbindeyya paṇḍito;
::

::gathalast
Passāmi vohaṃ attānaṃ, udakā thalamubbhataṃ.
::

::hangnum
136\.
::

::gatha1
‘‘Vāyametheva {pb:M:4.0270} puriso, na nibbindeyya paṇḍito;
::

::gathalast
Passāmi vohaṃ attānaṃ, yathā icchiṃ tathā ahu.
::

::hangnum
137\.
::

::gatha1
‘‘Vāyametheva puriso, na nibbindeyya paṇḍito;
::

::gathalast
Passāmi vohaṃ attānaṃ, udakā thalamubbhataṃ.
::

::hangnum
138\.
::

::gatha1
‘‘Dukkhūpanītopi naro sapañño, āsaṃ na chindeyya sukhāgamāya;
::

::gathalast
Bahū {pb:P:4.0270} hi phassā ahitā hitā ca, avitakkitā maccumupabbajanti.
::

::hangnum
139\.
::

::gatha1
‘‘Acintitampi bhavati, cintitampi vinassati;
::

::gathalast
Na hi cintāmayā bhogā, itthiyā purisassa vā’’ti.
::

Tattha **āsīsetheva puriso**ti āsacchedakakammaṃ akatvā attano kammesu āsaṃ karotheva na ukkaṇṭheyya. **Yathā icchi**nti ahañhi saṭṭhihatthā narakā uṭṭhānaṃ icchiṃ, somhi tatheva jāto, tato uṭṭhitoyevāti dīpeti. **Ahitā hitā cā**ti dukkhaphassā ca sukhaphassā ca, ‘‘maraṇaphassā jīvitaphassā cā’’tipi attho, sattānañhi maraṇaphasso ahito jīvitaphasso hito, tesaṃ avitakkito acintitopi maraṇaphasso āgacchatīti dasseti. **Acinti tampī**ti mayā ‘‘āvāṭe patissāmī’’ti na cintitaṃ, ‘‘sarabhaṃ māressāmī’’ti cintitaṃ, idāni pana me cintitaṃ naṭṭhaṃ, acintitameva jātaṃ. **Bhogā**ti yasaparivārā. Ete cintāmayā na honti, tasmā ñāṇavatā vīriyameva kātabbaṃ. Vīriyavato hi acintitampi hotiyeva.

Tassevaṃ udānaṃ udānentasseva aruṇaṃ uṭṭhahi. Purohito ca pātova sukhaseyyapucchanatthaṃ āgantvā rājadvāre ṭhito tassa udānagītasaddaṃ sutvā cintesi ‘‘rājā hiyyo migavaṃ agamāsi, tattha sarabhamigaṃ viraddho bhavissati, tato amaccehi avahasiyamāno ‘māretvā naṃ āharissāmī’ti khattiyamānena taṃ anubandhanto saṭṭhihatthe narake patito bhavissati, dayālunā sarabharājena rañño dosaṃ acintetvā rājā uddharito bhavissati, tena maññe udānaṃ udānetī’’ti. Evaṃ brāhmaṇassa rañño {pb:M:4.0271} paripuṇṇabyañjanaṃ udānaṃ sutvā sumajjite ādāse mukhaṃ {pb:V:4.0242} olokentassa chāyā viya raññā ca sarabhena ca katakāraṇaṃ pākaṭaṃ ahosi. So nakhaggena dvāraṃ ākoṭesi. Rājā ‘‘ko eso’’ti pucchi. ‘‘Ahaṃ deva purohito’’ti. Athassa dvāraṃ vivaritvā ‘‘ito ehācariyā’’ti āha. So pavisitvā rājānaṃ jayāpetvā ekamantaṃ ṭhito ‘‘ahaṃ, mahārāja, tayā araññe katakāraṇaṃ jānāmi, tvaṃ ekaṃ sarabhamigaṃ anubandhanto narake patito, atha naṃ so sarabho silāya yoggaṃ katvā {pb:P:4.0271} narakato uddhari, so tvaṃ tassa guṇaṃ anussaritvā udānaṃ udānesī’’ti vatvā dve gāthā abhāsi –

::hangnum
140\.
::

::gatha1
‘‘Sarabhaṃ giriduggasmiṃ, yaṃ tvaṃ anusarī pure;
::

::gathalast
Alīnacittassa tuvaṃ, vikkantamanujīvasi.
::

::hangnum
141\.
::

::gatha1
‘‘Yo taṃ viduggā narakā samuddhari, silāya yoggaṃ sarabho karitvā;
::

::gathalast
Dukkhūpanītaṃ maccumukhā pamocayi, alīnacittaṃ ta migaṃ vadesī’’ti.
::

Tattha **anusarī**ti anubandhi. **Vikkanta**nti uddharaṇatthāya kataparakkamaṃ. **Anujīvasī**ti upajīvasi, tassānubhāvena tayā jīvitaṃ laddhanti attho. **Samuddharī**ti uddhari. **Ta migaṃ vadesī**ti taṃ suvaṇṇasarabhamigaṃ idha sirisayane nisinno vaṇṇesi.

Taṃ sutvā rājā ‘‘ayaṃ mayā saddhiṃ na migavaṃ gato, sabbaṃ pavattiṃ jānāti, kathaṃ nu kho jānāti, pucchissāmi na’’nti cintetvā navamaṃ gāthamāha –

::hangnum
142\.
::

::gatha1
‘‘Kiṃ tvaṃ nu tattheva tadā ahosi, udāhu te koci naṃ etadakkhā;
::

::gathalast
Vivaṭacchaddo nusi sabbadassī, ñāṇaṃ nu te brāhmaṇa bhiṃsarūpa’’nti.
::

Tattha **bhiṃsarūpa**nti kiṃ nu te ñāṇaṃ balavajātikaṃ, tenetaṃ jānāsīti.

Brāhmaṇo {pb:M:4.0272} ‘‘nāhaṃ sabbaññubuddho, byañjanaṃ amakkhetvā tayā kathitagāthānaṃ pana mayhaṃ attho upaṭṭhātī’’ti dīpento dasamaṃ gāthamāha –

::hangnum
143\.
::

::gatha1
‘‘Na cevahaṃ tattha tadā ahosiṃ, na cāpi me koci naṃ etadakkhā;
::

::gathalast
Gāthāpadānañca {pb:P:4.0272} subhāsitānaṃ, atthaṃ tadānenti janinda dhīrā’’ti.
::

Tattha {pb:V:4.0243} **subhāsitāna**nti byañjanaṃ amakkhetvā suṭṭhu bhāsitānaṃ. **Atthaṃ tadānentī**ti yo tesaṃ attho, taṃ ānenti upadhārentīti.

Rājā tassa tussitvā bahuṃ dhanaṃ adāsi. Tato paṭṭhāya dānādipuññābhirato ahosi, manussāpi puññābhiratā hutvā matamatā saggameva pūrayiṃsu. Athekadivasaṃ rājā ‘‘lakkhaṃ vijjhissāmī’’ti purohitamādāya uyyānaṃ gato. Tadā sakko devarājā bahū nave deve ca devakaññāyo ca disvā ‘‘kiṃ nu kho kāraṇa’’nti āvajjento sarabhamigena narakā uddharitvā rañño sīlesu patiṭṭhāpitabhāvaṃ ñatvā ‘‘rañño ānubhāvena mahājano puññāni karoti, tena devaloko paripūrati, idāni kho pana rājā lakkhaṃ vijjhituṃ uyyānaṃ gato, taṃ vīmaṃsitvā sīhanādaṃ nadāpetvā sarabhamigassa guṇaṃ kathāpetvā attano ca sakkabhāvaṃ jānāpetvā ākāse ṭhito dhammaṃ desetvā mettāya ceva pañcannaṃ sīlānañca guṇaṃ kathetvā āgamissāmī’’ti cintetvā uyyānaṃ agamāsi. Rājāpi ‘‘lakkhaṃ vijjhissāmī’’ti dhanuṃ āropetvā saraṃ sannayhi. Tasmiṃ khaṇe sakko rañño ca lakkhassa ca antare attano ānubhāvena sarabhaṃ dassesi. Rājā taṃ disvā saraṃ na muñci. Atha naṃ sakko purohitassa sarīre adhimuccitvā gāthaṃ abhāsi –

::hangnum
144\.
::

::gatha1
‘‘Ādāya pattiṃ paraviriyaghātiṃ, cāpe saraṃ kiṃ vicikicchase tuvaṃ;
::

::gathalast
Nunno saro sarabhaṃ hantu khippaṃ, annañhi etaṃ varapañña rañño’’ti.
::

Tattha {pb:M:4.0273} **patti**nti vājapattehi samannāgataṃ. **Paraviriyaghāti**nti paresaṃ vīriyaghātakaṃ. **Cāpe sara**nti etaṃ pattasahitaṃ saraṃ cāpe ādāya sannayhitvā idāni tvaṃ kiṃ vicikicchasi. **Hantū**ti tayā vissaṭṭho hutvā esa saro {pb:P:4.0273} khippaṃ imaṃ sarabhaṃ hanatu. **Annañhi eta**nti varapañña, mahārāja, sarabho nāma rañño āhāro bhakkhoti attho.

Tato rājā gāthamāha –

::hangnum
145\.
::

::gatha1
‘‘Addhā pajānāmi ahampi etaṃ, annaṃ migo brāhmaṇa khattiyassa;
::

::gathalast
Pubbe katañca apacāyamāno, tasmā migaṃ sarabhaṃ no hanāmī’’ti.
::

Tattha {pb:V:4.0244} **pubbe katañcā**ti brāhmaṇa, ahametaṃ ekaṃsena jānāmi yathā migo khattiyassa annaṃ, pubbe pana iminā mayhaṃ kataguṇaṃ pūjemi, tasmā taṃ na hanāmīti.

Tato sakko gāthādvayamāha –

::hangnum
146\.
::

::gatha1
‘‘Neso migo mahārāja, asureso disampati;
::

::gathalast
Etaṃ hantvā manussinda, bhavassu amarādhipo.
::

::hangnum
147\.
::

::gatha1
‘‘Sace ca rājā vicikicchase tuvaṃ, hantuṃ migaṃ sarabhaṃ sahāyakaṃ;
::

::gathalast
Saputtadāro naravīraseṭṭha, gantā tuvaṃ vetaraṇiṃ yamassā’’ti.
::

Tattha **asureso**ti asuro eso, asurajeṭṭhako sakko esoti adhippāyena vadati. **Amarādhipo**ti tvaṃ etaṃ sakkaṃ māretvā sayaṃ sakko devarājā hohīti vadati. **Vetaraṇiṃ yamassā**ti ‘‘sace etaṃ ‘sahāyo me’ti cintetvā na māressasi, saputtadāro yamassa vetaraṇinirayaṃ gato bhavissasī’’ti naṃ tāsesi.

Tato {pb:M:4.0274} rājā dve gāthā abhāsi –

::hangnum
148\.
::

::gatha1
‘‘Kāmaṃ ahaṃ jānapadā ca sabbe, puttā ca dārā ca sahāyasaṅghā;
::

::gathalast
Gacchemu taṃ vetaraṇiṃ yamassa, na tveva hañño mama pāṇado yo.
::

::hangnum
149\.
::

::gatha1
‘‘Ayaṃ {pb:P:4.0274} migo kicchagatassa mayhaṃ, ekassa kattā vivanasmi ghore;
::

::gathalast
Taṃ tādisaṃ pubbakiccaṃ saranto, jānaṃ mahābrahme kathaṃ haneyya’’nti.
::

Tattha **mama pāṇado yo**ti brāhmaṇa, yo mama pāṇadado yena me piyaṃ jīvitaṃ dinnaṃ, narakaṃ pavisantena mayā so na tveva hañño na hanitabbo, avajjho esoti vadati. **Ekassa kattā vivanasmi ghore**ti dāruṇe araññe paviṭṭhassa sato ekassa asahāyakassa mama kattā kārako jīvitassa dāyako, svāhaṃ taṃ iminā kataṃ tādisaṃ pubbakiccaṃ sarantoyeva taṃ guṇaṃ jānantoyeva kathaṃ haneyyaṃ.

Atha {pb:V:4.0245} sakko purohitassa sarīrato apagantvā sakkattabhāvaṃ māpetvā ākāse ṭhatvā rañño guṇaṃ pakāsento gāthādvayamāha –

::hangnum
150\.
::

::gatha1
‘‘Mittābhirādhī cirameva jīva, rajjaṃ imaṃ dhammaguṇe pasāsa;
::

::gathalast
Nārīgaṇehi paricāriyanto, modassu raṭṭhe tidiveva vāsavo.
::

::hangnum
151\.
::

::gatha1
‘‘Akkodhano niccapasannacitto, sabbātithī yācayogo bhavitvā;
::

::gathalast
Datvā ca bhutvā ca yathānubhāvaṃ, anindito saggamupehi ṭhāna’’nti.
::

Tattha {pb:M:4.0275} **mittābhirādhī**ti mitte ārādhento tosento tesu adubbhamāno. **Sabbātithī**ti sabbe dhammikasamaṇabrāhmaṇe atithī pāhunakeyeva katvā pariharanto yācitabbayuttako hutvā. **Anindito**ti dānādīni puññāni karaṇena pamudito devalokena abhinandito hutvā saggaṭṭhānaṃ upehīti.

Evaṃ {pb:P:4.0275} vatvā sakko ‘‘ahaṃ mahārājaṃ taṃ pariggaṇhituṃ āgato, tvaṃ attānaṃ pariggaṇhituṃ nādāsi, appamatto hohī’’ti taṃ ovaditvā sakaṭṭhānameva gato.

Satthā imaṃ dhammadesanaṃ āharitvā ‘‘na, bhikkhave, idāneva, pubbepi sāriputto saṃkhittena bhāsitassa vitthārena atthaṃ jānātiyevā’’ti vatvā jātakaṃ samodhānesi – ‘‘tadā rājā ānando ahosi, purohito sāriputto, sarabhamigo pana ahameva ahosi’’nti.

::centre
Sarabhamigajātakavaṇṇanā dasamā.
::

Jātakuddānaṃ –

::gatha1
Amba phandana javana, nārada dūta kaliṅgā;
::

::gathalast
Akitti takkāriyaṃ ruru, sarabhaṃ dasa terase.
::

::centre
Terasakanipātavaṇṇanā niṭṭhitā.
::

### 14. Pakiṇṇakanipāto



[484] 1. Sālikedārajātakavaṇṇanā

**Sampannaṃ** {pb:V:4.0246}{pb:P:4.0276}{pb:M:4.0276} **sālikedāra**nti idaṃ satthā jetavane viharanto mātuposakabhikkhuṃ ārabbha kathesi. Paccuppannavatthu **sāmajātake** (jā. 2.22.296 ādayo) āvi bhavissati. Satthā pana taṃ bhikkhuṃ pakkosāpetvā ‘‘saccaṃ kira tvaṃ bhikkhu gihī posesī’’ti pucchitvā ‘‘saccaṃ, bhante’’ti vutte ‘‘kiṃ te hontī’’ti vatvā ‘‘mātāpitaro me, bhante’’ti vutte ‘‘sādhu bhikkhu, porāṇakapaṇḍitā tiracchānā hutvā suvayoniyaṃ nibbattitvāpi jiṇṇe mātāpitaro kulāvake nipajjāpetvā mukhatuṇḍakena gocaraṃ āharitvā posesu’’nti vatvā atītaṃ āhari.

Atīte rājagahe magadharājā nāma rajjaṃ kāresi. Tadā nagarato pubbuttaradisāya sāliddiyo nāma brāhmaṇagāmo ahosi. Tassa pubbuttaradisāya magadhakhettaṃ atthi, tattha kosiyagotto nāma sāliddiyavāsī brāhmaṇo sahassakarīsamattaṃ khettaṃ gahetvā sāliṃ vapāpesi. Uṭṭhite ca pana sasse vatiṃ thiraṃ kāretvā kassaci paṇṇāsakarīsamattaṃ, kassaci saṭṭhikarīsamattanti evaṃ pañcasatakarīsamattaṃ khettaṃ attano purisānaṃyeva ārakkhaṇatthāya datvā sesaṃ {pb:P:4.0277} pañcasatakarīsamattaṃ khettaṃ bhatiṃ katvā ekassa bhatakassa adāsi. So tattha kuṭiṃ katvā rattindivaṃ vasati. Khettassa pana pubbuttaradisābhāge ekasmiṃ sānupabbate mahantaṃ simbalivanaṃ atthi, tattha anekāni suvasatāni vasanti. Tadā bodhisatto tasmiṃ suvasaṅghe suvarañño putto hutvā nibbatti. So vayappatto abhirūpo thāmasampanno sakaṭanābhipamāṇasarīro ahosi. Athassa pitā mahallakakāle ‘‘ahaṃ idāni dūraṃ gantuṃ na sakkomi, tvaṃ imaṃ gaṇaṃ pariharā’’ti gaṇaṃ niyyādesi. So punadivasato paṭṭhāya mātāpitūnaṃ gocaratthāya gantuṃ nādāsi, suvagaṇaṃ pariharanto himavantaṃ gantvā sayaṃjātasālivane yāvadatthaṃ {pb:M:4.0277} sāliṃ khāditvā āgamanakāle mātāpitūnaṃ pahonakaṃ gocaraṃ āharitvā mātāpitaro posesi.

Athassa ekadivasaṃ suvā ārocesuṃ ‘‘pubbe imasmiṃ kāle magadhakhette sāli paccati, idāni {pb:V:4.0247} kiṃ nu kho jāta’’nti? ‘‘Tena hi jānāthā’’ti dve suve pahiṇiṃsu. Te gantvā magadhakhette otarantā tassa bhatiyā rakkhaṇapurisassa khette otaritvā sāliṃ khāditvā ekaṃ sālisīsaṃ ādāya simbalivanaṃ gantvā sālisīsaṃ mahāsattassa pādamūle ṭhapetvā ‘‘tattha evarūpo sālī’’ti vadiṃsu. So punadivase suvagaṇaparivuto tattha gantvā tasmiṃ bhatakassa khette otari. So pana puriso suve sāliṃ khādante disvā ito cito ca dhāvitvā vārentopi vāretuṃ na sakkoti. Sesā suvā yāvadatthaṃ sāliṃ khāditvā tucchamukhāva gacchanti. Suvarājā pana bahūni sālisīsāni ekato katvā tehi parivuto hutvā āharitvā mātāpitūnaṃ deti. Suvā punadivasato paṭṭhāya tattheva sāliṃ khādiṃsu. Atha so puriso ‘‘sace ime aññaṃ {pb:P:4.0278} katipāhaṃ evaṃ khādissanti, kiñci na bhavissati, brāhmaṇo sāliṃ agghāpetvā mayhaṃ iṇaṃ karissati, gantvā tassa ārocessāmī’’ti sālimuṭṭhinā saddhiṃ tathārūpaṃ paṇṇākāraṃ gahetvā sāliddiyagāmaṃ gantvā brāhmaṇaṃ passitvā vanditvā paṇṇākāraṃ datvā ekamantaṃ ṭhito ‘‘kiṃ, bho purisa, sampannaṃ sālikhetta’’nti puṭṭho ‘‘āma, brāhmaṇa, sampanna’’nti vatvā dve gāthā abhāsi –

::hangnum
1\.
::

::gatha1
‘‘Sampannaṃ sālikedāraṃ, suvā bhuñjanti kosiya;
::

::gathalast
Paṭivedemi te brahme, na ne vāretumussahe.
::

::hangnum
2\.
::

::gatha1
‘‘Eko ca tattha sakuṇo, yo nesaṃ sabbasundaro;
::

::gathalast
Bhutvā sāliṃ yathākāmaṃ, tuṇḍenādāya gacchatī’’ti.
::

Tattha **sampanna**nti paripuṇṇaṃ avekallaṃ. **Sālikedāra**nti sālikhettaṃ. **Sabbasundaro**ti sabbehi koṭṭhāsehi sundaro rattatuṇḍo jiñjukasannibhaakkhi rattapādo tīhi rattarājīhi parikkhittagīvo mahāmayūrapamāṇo so yāvadatthaṃ sāliṃ khāditvā aññaṃ tuṇḍena gahetvā gacchatīti.

Brāhmaṇo {pb:M:4.0278} tassa kathaṃ sutvā suvarāje sinehaṃ uppādetvā khettapālaṃ pucchi ‘‘ambho purisa, pāsaṃ oḍḍetuṃ jānāsī’’ti? ‘‘Āma, jānāmī’’ti. Atha naṃ gāthāya ajjhabhāsi –

::hangnum
3\.
::

::gatha1
‘‘Oḍḍentu vālapāsāni, yathā bajjhetha so dijo;
::

::gathalast
Jīvañca naṃ gahetvāna, ānayehi mamantike’’ti.
::

Tattha {pb:V:4.0248} **oḍḍentū**ti oḍḍayantu. **Vālapāsānī**ti assavālādirajjumayapāsāni. **Jīvañca na**nti jīvantaṃ eva naṃ. **Ānayehī**ti ānehi.

Taṃ sutvā khettapālo sāliṃ agghāpetvā iṇassa akatabhāvena tuṭṭho gantvā assavāle vaṭṭetvā ‘‘ajja imasmiṃ ṭhāne otarissatī’’ti suvarañño otaraṇaṭṭhānaṃ sallakkhetvā punadivase pātova cāṭipamāṇaṃ pañjaraṃ katvā pāsañca oḍḍetvā suvānaṃ āgamanaṃ olokento kuṭiyaṃ nisīdi. Suvarājāpi suvagaṇaparivuto āgantvā aloluppacāratāya hiyyo khāditaṭṭhāne {pb:P:4.0279} oḍḍitapāse pādaṃ pavesantova otari. So attano baddhabhāvaṃ ñatvā cintesi ‘‘sacāhaṃ idāneva baddharavaṃ ravissāmi, ñātakāme bhayatajjitā gocaraṃ aggahetvāva palāyissanti, yāva etesaṃ gocaraggahaṇaṃ, tāva adhivāsessāmī’’ti. So tesaṃ suhitabhāvaṃ ñatvā maraṇabhayatajjito hutvā tikkhattuṃ baddharavaṃ ravi. Atha sabbe te suvā palāyiṃsu. Suvarājā ‘‘ettakesu me ñātakesu nivattitvā olokento ekopi natthi, kiṃ nu kho mayā pāpaṃ kata’’nti vilapanto gāthamāha –

::hangnum
4\.
::

::gatha1
‘‘Ete bhutvā pivitvā ca, pakkamanti vihaṅgamā;
::

::gathalast
Eko baddhosmi pāsena, kiṃ pāpaṃ pakataṃ mayā’’ti.
::

Khettapālo suvarājassa baddharavaṃ suvānañca ākāse pakkhandanasaddaṃ sutvā ‘‘kiṃ nu kho’’ti kuṭiyā oruyha pāsāṭṭhānaṃ gantvā suvarājānaṃ disvā ‘‘yasseva me pāso oḍḍito, sveva baddho’’ti tuṭṭhamānaso suvarājānaṃ pāsato mocetvā dve pāde ekato bandhitvā daḷhaṃ ādāya sāliddiyagāmaṃ {pb:M:4.0279} gantvā suvarājaṃ brāhmaṇassa adāsi. Brāhmaṇo balavasinehena mahāsattaṃ ubhohi hatthehi daḷhaṃ gahetvā aṅke nisīdāpetvā tena saddhiṃ sallapanto dve gāthā abhāsi –

::hangnum
5\.
::

::gatha1
‘‘Udaraṃ nūna aññesaṃ, suva accodaraṃ tava;
::

::gathalast
Bhutvā sāliṃ yathākāmaṃ, tuṇḍenādāya gacchasi.
::

::hangnum
6\.
::

::gatha1
‘‘Koṭṭhaṃ nu tattha pūresi, suva veraṃ nu te mayā;
::

::gathalast
Puṭṭho me samma akkhāhi, kuhiṃ sāliṃ nidāhasī’’ti.
::

Tattha {pb:V:4.0249} **udaraṃ nūnā**ti aññesaṃ udaraṃ udarameva maññe, tava udaraṃ pana atiudaraṃ. **Tatthā**ti tasmiṃ simbalivane. **Pūresī**ti vassārattatthāya pūresi. **Nidāhasī**ti nidhānaṃ katvā ṭhapesi, ‘‘nidhīyasī’’tipi pāṭho.

Taṃ sutvā suvarājā madhurāya manussabhāsāya sattamaṃ gāthamāha –

::hangnum
7\.
::

::gatha1
‘‘Na {pb:P:4.0280} me veraṃ tayā saddhiṃ, koṭṭho mayhaṃ na vijjati;
::

::gatha2
Iṇaṃ muñcāmiṇaṃ dammi, sampatto koṭasimbaliṃ;
::

::gathalast
Nidhimpi tattha nidahāmi, evaṃ jānāhi kosiyā’’ti.
::

Tattha **iṇaṃ muñcāmiṇaṃ dammī**ti tava sāliṃ haritvā iṇaṃ muñcāmi ceva dammi cāti vadati. **Nidhimpī**ti ekaṃ tattha simbalivane anugāmikanidhimpi nidahāmi.

Atha naṃ brāhmaṇo pucchi –

::hangnum
8\.
::

::gatha1
‘‘Kīdisaṃ te iṇadānaṃ, iṇamokkho ca kīdiso;
::

::gathalast
Nidhinidhānamakkhāhi, atha pāsā pamokkhasī’’ti.
::

Tattha **iṇadāna**nti iṇassa dānaṃ. **Nidhinidhāna**nti nidhino nidhānaṃ.

Evaṃ brāhmaṇena puṭṭho suvarājā tassa byākaronto catasso gāthā abhāsi –

::hangnum
9\.
::

::gatha1
‘‘Ajātapakkhā taruṇā, puttakā mayha kosiya;
::

::gathalast
Te maṃ bhatā bharissanti, tasmā tesaṃ iṇaṃ dade.
::

::hangnum
10\.
::

::gatha1
‘‘Mātā pitā ca me vuddhā, jiṇṇakā gatayobbanā;
::

::gathalast
Tesaṃ tuṇḍena hātūna, muñce pubbakataṃ iṇaṃ.
::

::hangnum
11\.
::

::gatha1
‘‘Aññepi {pb:V:4.0250}{pb:M:4.0280} tattha sakuṇā, khīṇapakkhā sudubbalā;
::

::gathalast
Tesaṃ puññatthiko dammi, taṃ nidhiṃ āhu paṇḍitā.
::

::hangnum
12\.
::

::gatha1
‘‘Īdisaṃ me iṇadānaṃ, iṇamokkho ca īdiso;
::

::gathalast
Nidhinidhānamakkhāmi, evaṃ jānāhi kosiyā’’ti.
::

Tattha **hātūnā**ti haritvā. **Taṃ nidhi**nti taṃ puññakammaṃ paṇḍitā anugāmikanidhiṃ nāma kathenti. **Nidhinidhāna**nti nidhino nidhānaṃ, ‘‘nidhānanidhi’’ntipi pāṭho, ayamevattho.

Brāhmaṇo mahāsattassa dhammakathaṃ sutvā pasannacitto dve gāthā abhāsi.

::hangnum
13\.
::

::gatha1
‘‘Bhaddako vatayaṃ pakkhī, dijo paramadhammiko;
::

::gathalast
Ekaccesu manussesu, ayaṃ dhammo na vijjati.
::

::hangnum
14\.
::

::gatha1
‘‘Bhuñja {pb:P:4.0281} sāliṃ yathākāmaṃ, saha sabbehi ñātibhi;
::

::gathalast
Punāpi suva passemu, piyaṃ me tava dassana’’nti.
::

Tattha **bhuñja sāli**nti ito paṭṭhāya nibbhayo hutvā bhuñjāti karīsasahassampi tasseva niyyādento evamāha. **Passemū**ti attano ruciyā āgataṃ aññesupi divasesu taṃ passeyyāmāti.

Evaṃ brāhmaṇo mahāsattaṃ yācitvā piyaputtaṃ viya muducittena olokento pādato bandhanaṃ mocetvā satapākatelena pāde makkhetvā bhaddapīṭhe nisīdāpetvā kañcanataṭṭake madhulāje khādāpetvā sakkharodakaṃ pāyesi. Athassa suvarājā ‘‘appamatto hohi, brāhmaṇā’’ti vatvā ovādaṃ dento āha –

::hangnum
15\.
::

::gatha1
‘‘Bhuttañca pītañca tavassamamhi, ratī ca no kosiya te sakāse;
::

::gathalast
Nikkhittadaṇḍesu dadāhi dānaṃ, jiṇṇe ca mātāpitaro bharassū’’ti.
::

Tattha **tavassamamhī**ti tava nivesane. **Ratī**ti abhirati.

Taṃ {pb:V:4.0251}{pb:M:4.0281} sutvā brāhmaṇo tuṭṭhamānaso udānaṃ udānento gāthamāha –

::hangnum
16\.
::

::gatha1
‘‘Lakkhī vata me udapādi ajja, yo addasāsiṃ pavaraṃ dijānaṃ;
::

::gathalast
Suvassa sutvāna subhāsitāni, kāhāmi puññāni anappakānī’’ti.
::

Tattha **lakkhī**ti sirīpi puññampi paññāpi.

Mahāsatto brāhmaṇena attano dinnaṃ karīsasahassamattaṃ paṭikkhipitvā aṭṭhakarīsameva gaṇhi. Brāhmaṇo thambhe nikhanitvā tassa khettaṃ niyyādetvā gandhamālādīhi pūjetvā khamāpetvā ‘‘gaccha sāmi, assumukhe rodamāne mātāpitaro assāsehī’’ti vatvā taṃ uyyojesi. So tuṭṭhamānaso sālisīsaṃ ādāya gantvā mātāpitūnaṃ purato nikkhipitvā ‘‘ammatātā, uṭṭhethā’’ti āha. Te assumukhā rodamānā uṭṭhahiṃsu, tāvadeva suvagaṇā {pb:P:4.0282} sannipatitvā ‘‘kathaṃ muttosi, devā’’ti pucchiṃsu. So tesaṃ sabbaṃ vitthārato kathesi. Kosiyopi suvarañño ovādaṃ sutvā tato paṭṭhāya dhammikasamaṇabrāhmaṇānaṃ mahādānaṃ paṭṭhapesi. Tamatthaṃ pakāsento satthā osānagāthamāha –

::hangnum
17\.
::

::gatha1
‘‘So kosiyo attamano udaggo, annañca pānañcabhisaṅkharitvā;
::

::gathalast
Annena pānena pasannacitto, santappayi samaṇabrāhmaṇe cā’’ti.
::

Tattha **santappayī**ti gahitagahitāni bhājanāni pūrento santappesīti.

Satthā imaṃ dhammadesanaṃ āharitvā ‘‘evaṃ bhikkhu mātāpitūnaṃ posanaṃ nāma paṇḍitānaṃ vaṃso’’ti vatvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi. Tadā suvagaṇā buddhaparisā ahesuṃ, mātāpitaro mahārājakulāni, khettapālo channo, brāhmaṇo ānando, suvarājā pana ahameva ahosinti.

::centre
Sālikedārajātakavaṇṇanā paṭhamā.
::



[485] 2. Candakinnarījātakavaṇṇanā

**Upanīyatidaṃ** {pb:V:4.0252}{pb:M:4.0282} **maññe**ti idaṃ satthā kapilavatthupuraṃ upanissāya nigrodhārāme viharanto rājanivesane rāhulamātaraṃ ārabbha kathesi. Idaṃ pana jātakaṃ dūrenidānato paṭṭhāya kathetabbaṃ. Sā panesā nidānakathā yāva laṭṭhivane uruvelakassapasīhanādā **apaṇṇakajātake** kathitā, tato paraṃ yāva kapilavatthugamanā **vessantarajātake** āvi bhavissati. Satthā pana pitu nivesane nisīditvā antarabhattasamaye **mahādhammapālajātakaṃ** (jā. 1.10.92 ādayo) kathetvā katabhattakicco ‘‘rāhulamātu nivesane nisīditvā tassā guṇaṃ vaṇṇento **candakinnarījātakaṃ** (jā. 1.14.18 ādayo) kathessāmī’’ti rājānaṃ pattaṃ gāhāpetvā dvīhi aggasāvakehi saddhiṃ rāhulamātu nivesanaṭṭhānaṃ pāyāsi. Tadā tassā sammukhā cattālīsasahassanāṭakitthiyo vasanti tāsu khattiyakaññānaṃyeva navutiadhikasahassaṃ. Sā tathāgatassa āgamanaṃ ñatvā ‘‘sabbā kāsāvāneva nivāsentū’’ti tāsaṃ ārocāpesi. Tā tathā kariṃsu. Satthā āgantvā paññattāsane {pb:P:4.0283} nisīdi. Atha tā sabbāpi ekappahāreneva viraviṃsu, mahāparidevasaddo ahosi. Rāhulamātāpi paridevitvā sokaṃ vinodetvā satthāraṃ vanditvā rājagatena bahumānena sagāravena nisīdi. Rājā tassā guṇakathaṃ ārabhi, ‘‘bhante, mama suṇhā ‘tumhehi kāsāvāni nivatthānī’ti sutvā kāsāvāneva nivāsesi, ‘mālādīni pariccattānī’ti sutvā mālādīni pariccaji, ‘bhūmiyaṃ sayatī’ti sutvā bhūmisayanāva jātā, tumhākaṃ pabbajitakāle vidhavā hutvā aññehi rājūhi pesitaṃ paṇṇākāraṃ na gaṇhi, evaṃ tumhesu asaṃhīracittā esā’’ti nānappakārehi tassā guṇakathaṃ kathesi. Satthā ‘‘anacchariyaṃ, mahārāja, yaṃ esā idāni mama pacchime attabhāve mayi sasinehā asaṃhīracittā anaññaneyyā bhaveyya. Esā tiracchānayoniyaṃ nibbattāpi mayi asaṃhīracittā anaññaneyyā ahosī’’ti vatvā tena yācito atītaṃ āhari.

Atīte {pb:M:4.0283} bārāṇasiyaṃ brahmadatte rajjaṃ kārente mahāsatto himavantapadese kinnarayoniyaṃ nibbatti, candā nāmassa bhariyā. Te ubhopi candanāmake rajatapabbate vasiṃsu. Tadā bārāṇasirājā amaccānaṃ rajjaṃ niyyādetvā dve kāsāyāni nivāsetvā sannaddhapañcāvudho ekakova himavantaṃ pāvisi. So migamaṃsaṃ khādanto ekaṃ khuddakanadiṃ anusañcaranto uddhaṃ abhiruhi. Candapabbatavāsino kinnarā vassārattasamaye anotaritvā pabbateyeva vasanti, nidāghasamaye otaranti. Tadā ca so candakinnaro attano bhariyāya saddhiṃ otaritvā tesu tesu ṭhānesu gandhe vilimpanto pupphareṇuṃ khādanto pupphapaṭe nivāsento pārupanto latādolāhi kīḷanto {pb:V:4.0253} madhurassarena gāyanto taṃ khuddakanadiṃ patvā ekasmiṃ nivattanaṭṭhāne otaritvā udake pupphāni vikiritvā udakakīḷaṃ kīḷitvā pupphapaṭe nivāsetvā pārupitvā rajatapaṭṭavaṇṇāya vālukāya pupphāsanaṃ paññapetvā ekaṃ veḷu daṇḍakaṃ gahetvā sayane nisīdi{pb:P:4.0284}. Tato candakinnaro veḷuṃ vādento madhurasaddena gāyi. Candakinnarī muduhatthe nāmetvā tassa avidūre ṭhitā nacci ceva gāyi ca. So rājā tesaṃ saddaṃ sutvā padasaddaṃ asāvento saṇikaṃ gantvā paṭicchanne ṭhatvā te kinnare disvā kinnariyā paṭibaddhacitto hutvā ‘‘taṃ kinnaraṃ vijjhitvā jīvitakkhayaṃ pāpetvā imāya saddhiṃ saṃvāsaṃ kappessāmī’’ti ṭhatvā candakinnaraṃ vijjhi. So vedanāppatto paridevamāno catasso gāthā abhāsi –

::hangnum
18\.
::

::gatha1
‘‘Upanīyatidaṃ maññe, cande lohitamaddane;
::

::gathalast
Ajja jahāmi jīvitaṃ, pāṇā me cande nirujjhanti.
::

::hangnum
19\.
::

::gatha1
‘‘Osīdi me dukkhaṃ hadayaṃ, me ḍayhate nitammāmi;
::

::gathalast
Tava candiyā socantiyā, na naṃ aññehi sokehi.
::

::hangnum
20\.
::

::gatha1
‘‘Tiṇamiva vanamiva milāyāmi, nadī aparipuṇṇāva sussāmi;
::

::gathalast
Tava candiyā socantiyā, na naṃ aññehi sokehi.
::

::hangnum
21\.
::

::gatha1
‘‘Vassamiva sare pāde, imāni assūni vattare mayhaṃ;
::

::gathalast
Tava candiyā socantiyā, na naṃ aññehi sokehī’’ti.
::

Tattha {pb:M:4.0284} **upanīyatī**ti santativicchedaṃ upanīyati. **Ida**nti jīvitaṃ. **Pāṇā me**ti bhadde, cande mama jīvitapāṇā nirujjhanti. **Osīdi me**ti jīvitaṃ me osīdati. **Nitammāmī**ti atikilamāmi. **Tava candiyā**ti idaṃ mama dukkhaṃ, na naṃ aññehi sokehi, atha kho tava candiyā socantiyā sokahetu yasmā tvaṃ mama viyogena socissasi, tasmāti attho. **Tiṇamiva vanamiva milāyāmī**ti tattapāsāṇe khittatiṇamiva mūlachinnavanamiva milāyāmīti vadati. **Sare pāde**ti yathā nāma pabbatapāde patitavassaṃ saritvā acchinnadhāraṃ vattati.

Mahāsatto imāhi catūhi gāthāhi paridevitvā pupphasayane nipannova satiṃ vissajjetvā parivatti. Rājā patiṭṭhitova. Itarā mahāsatte paridevante attano ratiyā mattā hutvā tassa {pb:P:4.0285} viddhabhāvaṃ {pb:V:4.0254} na jānāti, visaññaṃ pana naṃ parivattitvā nipannaṃ disvā ‘‘kiṃ nu kho me piyasāmikassa dukkha’’nti upadhārentī pahāramukhato paggharantaṃ lohitaṃ disvā piyasāmike uppannaṃ balavasokaṃ sandhāretuṃ asakkontī mahāsaddena paridevi. Rājā ‘‘kinnaro mato bhavissatī’’ti nikkhamitvā attānaṃ dassesi. Candā taṃ disvā ‘‘iminā me corena piyasāmiko viddho bhavissatī’’ti kampamānā palāyitvā pabbatamatthake ṭhatvā rājānaṃ paribhāsantī pañca gāthā abhāsi –

::hangnum
22\.
::

::gatha1
‘‘Pāpo khosi rājaputta, yo me icchitaṃ patiṃ varākiyā;
::

::gathalast
Vijjhasi vanamūlasmiṃ, soyaṃ viddho chamā seti.
::

::hangnum
23\.
::

::gatha1
‘‘Imaṃ mayhaṃ hadayasokaṃ, paṭimuñcatu rājaputta tava mātā;
::

::gathalast
Yo mayhaṃ hadayasoko, kimpurisaṃ avekkhamānāya.
::

::hangnum
24\.
::

::gatha1
‘‘Imaṃ mayhaṃ hadayasokaṃ, paṭimuñcatu rājaputta tava jāyā;
::

::gathalast
Yo mayhaṃ hadayasoko, kimpurisaṃ avekkhamānāya.
::

::hangnum
25\.
::

::gatha1
‘‘Mā ca puttaṃ mā ca patiṃ, addakkhi rājaputta tava mātā;
::

::gathalast
Yo kimpurisaṃ avadhi, adūsakaṃ mayha kāmā hi.
::

::hangnum
26\.
::

::gatha1
‘‘Mā ca puttaṃ mā ca patiṃ, addakkhi rājaputta tava jāyā;
::

::gathalast
Yo kimpurisaṃ avadhi, adūsakaṃ mayha kāmā hī’’ti.
::

Tattha {pb:M:4.0285} **varākiyā**ti kapaṇāya. **Paṭimuñcatū**ti paṭilabhatu phusatu pāpuṇātu. **Mayha kāmā hī**ti mayhaṃ kāmena.

Rājā naṃ pañcahi gāthāhi paribhāsitvā pabbatamatthake ṭhitaṃyeva assāsento gāthamāha –

::hangnum
27\.
::

::gatha1
‘‘Mā tvaṃ cande rodi mā sopi, vanatimiramattakkhi;
::

::gathalast
Mama tvaṃ hehisi bhariyā, rājakule pūjitā nārībhī’’ti.
::

Tattha {pb:V:4.0255}{pb:P:4.0286} **cande**ti mahāsattassa paridevanakāle nāmassa sutattā evamāha. **Vanatimiramattakkhī**ti vanatimirapupphasamānaakkhi. **Pūjitā nārībhī**ti soḷasannaṃ itthisahassānaṃ jeṭṭhikā aggamahesī hessasi.

Candā tassa vacanaṃ sutvā ‘‘tvaṃ kiṃ maṃ vadesī’’ti sīhanādaṃ nadantī anantaragāthamāha –

::hangnum
28\.
::

::gatha1
‘‘Api nūnahaṃ marissaṃ, nāhaṃ rājaputta tava hessaṃ;
::

::gathalast
Yo kimpurisaṃ avadhi, adūsakaṃ mayha kāmā hī’’ti.
::

Tattha **api nūnaha**nti api ekaṃseneva ahaṃ marissaṃ.

So tassā vacanaṃ sutvā nicchandarāgo hutvā itaraṃ gāthamāha –

::hangnum
29\.
::

::gatha1
‘‘Api bhīruke api jīvitukāmike, kimpurisi gaccha himavantaṃ;
::

::gathalast
Tālīsatagarabhojanā, aññe taṃ migā ramissantī’’ti.
::

Tattha **api bhīruke**ti bhīrujātike. **Tālīsatagarabhojanā**ti tvaṃ tālīsapattatagarapattabhojanā migī, tasmā aññe taṃ migā ramissanti, na tvaṃ rājakulārahā, gacchāti naṃ avaca, vatvā ca pana nirapekkho hutvā pakkāmi.

Sā tassa gatabhāvaṃ ñatvā oruyha mahāsattaṃ āliṅgitvā pabbatamatthakaṃ āropetvā pabbatatale nipajjāpetvā sīsamassa attano ūrūsu katvā balavaparidevaṃ paridevamānā dvādasa gāthā abhāsi –

::hangnum
30\.
::

::gatha1
‘‘Te {pb:M:4.0286} pabbatā tā ca kandarā, tā ca giriguhāyo tatheva tiṭṭhanti;
::

::gathalast
Tattheva taṃ apassantī, kimpurisa kathaṃ ahaṃ kassaṃ.
::

::hangnum
31\.
::

::gatha1
‘‘Te paṇṇasanthatā ramaṇīyā, vāḷamigehi anuciṇṇā;
::

::gathalast
Tattheva taṃ apassantī, kimpurisa kathaṃ ahaṃ kassaṃ.
::

::hangnum
32\.
::

::gatha1
‘‘Te {pb:V:4.0256} pupphasanthatā ramaṇīyā, vāḷamigehi anuciṇṇā;
::

::gathalast
Tattheva taṃ apassantī, kimpurisa kathaṃ ahaṃ kassaṃ.
::

::hangnum
33\.
::

::gatha1
‘‘Acchā {pb:P:4.0287} savanti girivananadiyo, kusumābhikiṇṇasotāyo;
::

::gathalast
Tattheva taṃ apassantī, kimpurisa kathaṃ ahaṃ kassaṃ.
::

::hangnum
34\.
::

::gatha1
‘‘Nīlāni himavato pabbatassa, kūṭāni dassanīyāni;
::

::gathalast
Tattheva taṃ apassantī, kimpurisa kathaṃ ahaṃ kassaṃ.
::

::hangnum
35\.
::

::gatha1
‘‘Pītāni himavato pabbatassa, kūṭāni dassanīyāni;
::

::gathalast
Tattheva taṃ apassantī, kimpurisa kathaṃ ahaṃ kassaṃ.
::

::hangnum
36\.
::

::gatha1
‘‘Tambāni himavato pabbatassa, kūṭāni dassanīyāni;
::

::gathalast
Tattheva taṃ apassantī, kimpurisa kathaṃ ahaṃ kassaṃ.
::

::hangnum
37\.
::

::gatha1
‘‘Tuṅgāni himavato pabbatassa, kūṭāni dassanīyāni;
::

::gathalast
Tattheva taṃ apassantī, kimpurisa kathaṃ ahaṃ kassaṃ.
::

::hangnum
38\.
::

::gatha1
‘‘Setāni himavato pabbatassa, kūṭāni dassanīyāni;
::

::gathalast
Tattheva taṃ apassantī, kimpurisa kathaṃ ahaṃ kassaṃ.
::

::hangnum
39\.
::

::gatha1
‘‘Citrāni himavato pabbatassa, kūṭāni dassanīyāni;
::

::gathalast
Tattheva taṃ apassantī, kimpurisa kathaṃ ahaṃ kassaṃ.
::

::hangnum
40\.
::

::gatha1
‘‘Yakkhagaṇasevite gandhamādane, osadhebhi sañchanne;
::

::gathalast
Tattheva taṃ apassantī, kimpurisa kathaṃ ahaṃ kassaṃ.
::

::hangnum
41\.
::

::gatha1
‘‘Kimpurisasevite {pb:M:4.0287} gandhamādane, osadhebhi sañchanne;
::

::gathalast
Tattheva taṃ apassantī, kimpurisa kathaṃ ahaṃ kassa’’nti.
::

Tattha {pb:V:4.0257} **te pabbatā**ti yesu mayaṃ ekatova abhiramimha, ime te pabbatā tā ca kandarā tā ca giriguhāyo tatheva ṭhitā. Tesu ahaṃ idāni **taṃ apassantī kathaṃ kassaṃ,** kiṃ karissāmi, tesu pupphaphalapallavādisobhaṃ taṃ apassantī kathaṃ adhivāsetuṃ sakkhissāmīti paridevati. **Paṇṇasanthatā**ti tālīsapattādigandhapaṇṇasantharā. **Acchā**ti vippasannodakā. **Nīlānī**ti nīlamaṇimayāni. **Pītānī**ti sovaṇṇamayāni. **Tambānī**ti manosilamayāni. **Tuṅgānī**ti uccāni tikhiṇaggāni. **Setānī**ti rajatamayāni. **Citrānī**ti sattaratanamissakāni. **Yakkhagaṇasevite**ti bhummadevatāhi sevite.

Iti sā dvādasahi gāthāhi paridevitvā mahāsattassa ure hatthaṃ ṭhapetvā santāpabhāvaṃ ñatvā ‘‘cando jīvatiyeva, devujjhānakammaṃ katvā jīvitamassa dassāmī’’ti cintetvā ‘‘kiṃ nu kho lokapālā nāma natthi, udāhu vippavutthā, adu matā{pb:P:4.0288}, te me piyasāmikaṃ na rakkhantī’’ti devujjhānakammaṃ akāsi. Tassā sokavegena sakkassa āsanaṃ uṇhaṃ ahosi. Sakko āvajjento taṃ kāraṇaṃ ñatvā brāhmaṇavaṇṇena vegeneva āgantvā kuṇḍikato udakaṃ gahetvā mahāsattaṃ āsiñci. Tāvadeva visaṃ antaradhāyi, vaṇo ruhi, imasmiṃ ṭhāne viddhotipi na paññāyi. Mahāsatto sukhito uṭṭhāsi. Candā piyasāmikaṃ arogaṃ disvā somanassappattā sakkassa pāde vandantī anantaragāthamāha –

::hangnum
42\.
::

::gatha1
‘‘Vande te ayirabrahme, yo me icchitaṃ patiṃ varākiyā;
::

::gathalast
Amatena abhisiñci, samāgatāsmi piyatamenā’’ti.
::

Tattha **amatenā**ti udakaṃ ‘‘amata’’nti maññamānā evamāha. **Piyatamenā**ti piyatarena, ayameva vā pāṭho.

Sakko tesaṃ ovādamadāsi ‘‘ito paṭṭhāya candapabbatato oruyha manussapathaṃ mā gamittha, idheva vasathā’’ti. Evañca pana vatvā te ovaditvā sakaṭṭhānameva {pb:M:4.0288} gato. Candāpi ‘‘kiṃ no sāmi iminā paripanthaṭṭhānena, ehi candapabbatameva gacchāmā’’ti vatvā osānagāthamāha –

::hangnum
43\.
::

::gatha1
‘‘Vicarāma dāni girivananadiyo, kusumābhikiṇṇasotāyo;
::

::gathalast
Nānādumavasanāyo, piyaṃvadā aññamaññassā’’ti.
::

Satthā {pb:V:4.0258} imaṃ dhammadesanaṃ āharitvā ‘‘na idāneva, pubbepesā mayi asaṃhīracittā anaññaneyyā evā’’ti vatvā jātakaṃ samodhānesi – ‘‘tadā rājā devadatto ahosi, sakko anuruddho, candā rāhulamātā, candakinnaro pana ahameva ahosi’’nti.

::centre
Candakinnarījātakavaṇṇanā dutiyā.
::



[486] 3. Mahāukkusajātakavaṇṇanā

**Ukkā cilācā bandhantī**ti idaṃ satthā jetavane viharanto mittabandhakaupāsakaṃ ārabbha kathesi. So kira sāvatthiyaṃ parijiṇṇassa kulassa {pb:P:4.0289} putto sahāyaṃ pesetvā aññataraṃ kuladhītaraṃ vārāpetvā ‘‘atthi panassa uppannakiccaṃ nittharaṇasamattho mitto vā sahāyo vā’’ti vutte ‘‘natthī’’ti vatvā ‘‘tena hi mitte tāva bandhatū’’ti vutte tasmiṃ ovāde ṭhatvā paṭhamaṃ tāva catūhi dovārikehi saddhiṃ mettiṃ akāsi, athānupubbena nagaraguttikagaṇakamahāmattādīhi saddhiṃ mettiṃ katvā senāpatināpi uparājenāpi saddhiṃ mettiṃ akāsi. Tehi pana saddhiṃ ekato hutvā raññā saddhiṃ mettiṃ akāsi. Tato asītiyā mahātherehi saddhiṃ ānandattherenapi saddhiṃ ekato hutvā tathāgatena saddhiṃ mettiṃ akāsi. Atha naṃ satthā saraṇesu ca sīlesu ca patiṭṭhāpesi, rājāpissa issariyamadāsi. So mittabandhakoyevāti pākaṭo jāto. Athassa rājā mahantaṃ gehaṃ datvā āvāhamaṅgalaṃ kāresi. Rājānaṃ ādiṃ katvā mahājano paṇṇākāre pahiṇi. Athassa bhariyā raññā pahitaṃ paṇṇākāraṃ uparājassa, uparājena pahitaṃ paṇṇākāraṃ senāpatissāti etena upāyena sakalanagaravāsino ābandhitvā gaṇhi. Sattame divase {pb:M:4.0289} mahāsakkāraṃ katvā dasabalaṃ nimantetvā pañcasatassa buddhappamukhassa bhikkhusaṅghassa mahādānaṃ datvā bhattakiccāvasāne satthārā kathitaṃ anumodanaṃ sutvā ubhopi jayampatikā sotāpattiphale patiṭṭhahiṃsu.

Bhikkhū dhammasabhāyaṃ kathaṃ samuṭṭhāpesuṃ ‘‘āvuso, mittabandhakaupāsako attano bhariyaṃ nissāya tassā vacanaṃ katvā sabbehi mettiṃ katvā rañño santikā mahantaṃ sakkāraṃ labhi, tathāgatena pana saddhiṃ mettiṃ katvā ubhopi jayampatikā sotāpattiphale patiṭṭhitā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva so etaṃ mātugāmaṃ nissāya mahantaṃ yasaṃ sampatto, pubbe tiracchānayoniyaṃ nibbattopi panesa etissā vacanena bahūhi saddhiṃ mettiṃ katvā puttasokato muttoyevā’’ti vatvā tehi yācito atītaṃ āhari.

Atīte {pb:V:4.0259} bārāṇasiyaṃ brahmadatte rajjaṃ kārente ekacce paccantavāsino yattha yattha bahuṃ maṃsaṃ labhanti, tattha tattha gāmaṃ nivāsetvā araññe caritvā migādayo māretvā maṃsaṃ āharitvā puttadāre {pb:P:4.0290} posenti. Tesaṃ gāmato avidūre mahājātassaro atthi. Tassa dakkhiṇapasse eko senasakuṇo, pacchimapasse ekā senasakuṇī, uttarapasse sīho migarājā, pācīnapasse ukkusasakuṇarājā vasati. Jātassaramajjhe pana unnataṭṭhāne kacchapo vasati. Tadā seno seniṃ ‘‘bhariyā me hohī’’ti vadati. Atha naṃ sā āha – ‘‘atthi pana te koci mitto’’ti? ‘‘Natthi bhadde’’ti. Amhākaṃ uppannaṃ bhayaṃ vā dukkhaṃ vā haraṇasamatthaṃ mittaṃ vā sahāyaṃ vā laddhuṃ vaṭṭati, mitte tāva gaṇhāhīti. ‘‘Kehi saddhiṃ mettiṃ karomi bhadde’’ti? Pācīnapasse vasantena ukkusarājena, uttarapasse sīhena, jātassaramajjhe kacchapena saddhiṃ mettiṃ karohīti. So tassā vacanaṃ sampaṭicchitvā tathā akāsi. Tadā te ubhopi saṃvāsaṃ kappetvā tasmiṃyeva sare ekasmiṃ dīpake kadambarukkho atthi samantā udakena parikkhitto, tasmiṃ kulāvakaṃ katvā paṭivasiṃsu.

Tesaṃ {pb:M:4.0290} aparabhāge dve sakuṇapotakā jāyiṃsu. Tesaṃ pakkhesu asañjātesuyeva ekadivasaṃ te jānapadā divasaṃ araññe caritvā kiñci alabhitvā ‘‘na sakkā tucchahatthena gharaṃ gantuṃ, macche vā kacchape vā gaṇhissāmā’’ti saraṃ otaritvā taṃ dīpakaṃ gantvā tassa kadambassa mūle nipajjitvā makasādīhi khajjamānā tesaṃ palāpanatthāya araṇiṃ manthetvā aggiṃ nibbattetvā dhūmaṃ kariṃsu. Dhumo uggantvā sakuṇe pahari, sakuṇapotakā viraviṃsu. Jānapadā taṃ sutvā ‘‘ambho, sakuṇapotakānaṃ sūyati saddo, uṭṭhetha ukkā bandhatha, chātā sayituṃ na sakkoma, sakuṇamaṃsaṃ khāditvāva sayissāmā’’ti vatvā aggiṃ jāletvā ukkā bandhiṃsu. Sakuṇikā tesaṃ saddaṃ sutvā ‘‘ime amhākaṃ potake khāditukāmā, mayaṃ evarūpassa bhayassa haraṇatthāya mitte gaṇhimha, sāmikaṃ ukkusarājassa santikaṃ pesessāmī’’ti cintetvā ‘‘gaccha, sāmi{pb:P:4.0291}, puttānaṃ no uppannabhayaṃ ukkusarājassa ārocehī’’ti vatvā paṭhamaṃ gāthamāha –

::hangnum
44\.
::

::gatha1
‘‘Ukkā cilācā bandhanti dīpe, pajā mamaṃ khādituṃ patthayanti;
::

::gathalast
Mittaṃ sahāyañca vadehi senaka, ācikkha ñātibyasanaṃ dijāna’’nti.
::

Tattha **cilācā**ti jānapadā. **Dīpe**ti dīpakamhi. **Pajā mama**nti mama puttake. **Senakā**ti senakasakuṇaṃ {pb:V:4.0260} nāmenālapati. **Ñātibyasana**nti puttānaṃ byasanaṃ. **Dijāna**nti amhākaṃ ñātīnaṃ dijānaṃ idaṃ byasanaṃ ukkusarājassa santikaṃ gantvā ācikkhāhīti vadati.

So vegena tassa vasanaṭṭhānaṃ gantvā vassitvā attano āgatabhāvaṃ jānāpetvā katokāso upasaṅkamitvā vanditvā ‘‘kiṃkāraṇā āgatosī’’ti puṭṭho āgatakāraṇaṃ dassento dutiyaṃ gāthamāha –

::hangnum
45\.
::

::gatha1
‘‘Dijo dijānaṃ pavarosi pakkhima, ukkusarāja saraṇaṃ taṃ upema;
::

::gathalast
Pajā mamaṃ khādituṃ patthayanti, luddā cilācā bhava me sukhāyā’’ti.
::

Tattha **dijo**ti tvaṃ dijo ceva dijānaṃ pavaro ca.

Ukkusarājā {pb:M:4.0291} ‘‘senaka mā bhāyī’’ti taṃ assāsetvā tatiyaṃ gāthamāha –

::hangnum
46\.
::

::gatha1
‘‘Mittaṃ sahāyañca karonti paṇḍitā, kāle akāle sukhamesamānā;
::

::gathalast
Karomi te senaka etamatthaṃ, ariyo hi ariyassa karoti kicca’’nti.
::

Tattha **kāle akāle**ti divā ca rattiñca. **Ariyo**ti idha ācāraariyo adhippeto. Ācārasampanno hi ācārasampannassa kiccaṃ karoteva, kimettha karaṇīyanti vadati.

Atha {pb:P:4.0292} naṃ pucchi ‘‘kiṃ, samma, rukkhaṃ abhiruḷhā cilācā’’ti? Na tāva abhiruḷhā, ukkāyeva bandhantīti. Tena hi tvaṃ sīghaṃ gantvā mama sahāyikaṃ assāsetvā mamāgamanabhāvaṃ ācikkhāhīti. So tathā akāsi. Ukkusarājāpi gantvā kadambassa avidūre cilācānaṃ abhiruhanaṃ olokento ekasmiṃ rukkhagge nisīditvā ekassa cilācassa abhiruhanakāle tasmiṃ kulāvakassa avidūraṃ abhiruḷhe sare nimujjitvā pakkhehi ca mukhena ca udakaṃ āharitvā ukkāya upari āsiñci, sā nibbāyi. Cilācā ‘‘imañca senakasakuṇapotake cassa khādissāmī’’ti otaritvā puna ukkaṃ jālāpetvā abhiruhiṃsu. Puna so ukkaṃ vijjhāpesi. Etenupāyena baddhaṃ baddhaṃ vijjhāpentassevassa aḍḍharatto jāto. So ativiya kilami, heṭṭhāudare kilomakaṃ tanutaṃ gataṃ, akkhīni rattāni jātāni. Taṃ disvā sakuṇī sāmikaṃ āha – ‘‘sāmi, ativiya kilanto {pb:V:4.0261} ukkusarājā, etassa thokaṃ vissamanatthāya gantvā kacchaparājassa kathehī’’ti. So tassā vacanaṃ sutvā ukkusaṃ upasaṅkamitvā gāthāya ajjhabhāsi –

::hangnum
47\.
::

::gatha1
‘‘Yaṃ hoti kiccaṃ anukampakena, ariyassa ariyena kataṃ tayīdaṃ;
::

::gathalast
Attānurakkhī bhava mā aḍayhi, lacchāma putte tayi jīvamāne’’ti.
::

Tattha **tayīda**nti tayā idaṃ, ayameva vā pāṭho.

So {pb:M:4.0292} tassa vacanaṃ sutvā sīhanādaṃ nadanto pañcamaṃ gāthamāha –

::hangnum
48\.
::

::gatha1
‘‘Taveva rakkhāvaraṇaṃ karonto, sarīrabhedāpi na santasāmi;
::

::gathalast
Karonti heke sakhinaṃ sakhāro, pāṇaṃ cajantā satamesa dhammo’’ti.
::

Chaṭṭhaṃ {pb:P:4.0293} pana satthā abhisambuddho hutvā tassa guṇaṃ vaṇṇento āha –

::hangnum
49\.
::

::gatha1
‘‘Sudukkaraṃ kammamakāsi, aṇḍajāyaṃ vihaṅgamo;
::

::gathalast
Atthāya kuraro putte, aḍḍharatte anāgate’’ti.
::

Tattha **kuraro**ti ukkusarājā. **Putte**ti senakassa putte rakkhanto tesaṃ atthāya **aḍḍharatte anāgate** yāva diyaḍḍhayāmā vāyāmaṃ karonto dukkaraṃ akāsi.

Senopi ukkusaṃ ‘‘thokaṃ vissamāhi, sammā’’ti vatvā kacchapassa santikaṃ gantvā taṃ uṭṭhāpetvā ‘‘kiṃ, samma, āgatosī’’ti vutto ‘‘evarūpaṃ nāma bhayaṃ uppannaṃ, ukkusarājā paṭhamayāmato paṭṭhāya vāyamanto kilami, tenamhi tava santikaṃ āgato’’ti vatvā sattamaṃ gāthamāha –

::hangnum
50\.
::

::gatha1
‘‘Cutāpi heke khalitā sakammunā, mittānukampāya patiṭṭhahanti;
::

::gathalast
Puttā mamaṭṭā gatimāgatosmi, atthaṃ caretho mama vāricarā’’ti.
::

Tassattho – sāmi, ekacce hi yasato vā dhanato vā cutāpi sakammunā khalitāpi mittānaṃ {pb:V:4.0262} anukampāya patiṭṭhahanti, mama ca puttā aṭṭā āturā, tenāhaṃ taṃ gatiṃ paṭisaraṇaṃ katvā āgatosmi, puttānaṃ jīvitadānaṃ dadanto atthaṃ me carāhi vāricarāti.

Taṃ sutvā kacchapo itaraṃ gāthamāha –

::hangnum
51\.
::

::gatha1
‘‘Dhanena dhaññena ca attanā ca, mittaṃ sahāyañca karonti paṇḍitā;
::

::gathalast
Karomi te senaka etamatthaṃ, ariyo hi ariyassa karoti kicca’’nti.
::

Athassa {pb:M:4.0293} putto avidūre nipanno pitu vacanaṃ sutvā ‘‘mā me pitā kilamatu, ahaṃ pitu kiccaṃ karissāmī’’ti cintetvā navamaṃ gāthamāha –

::hangnum
52\.
::

::gatha1
‘‘Appossukko tāta tuvaṃ nisīda, putto pitu carati atthacariyaṃ;
::

::gathalast
Ahaṃ {pb:P:4.0294} carissāmi tavetamatthaṃ, senassa putte paritāyamāno’’ti.
::

::unindented
Atha naṃ pitā gāthāya ajjhabhāsi –
::

::hangnum
53\.
::

::gatha1
‘‘Addhā hi tāta satamesa dhammo, putto pitu yaṃ care atthacariyaṃ;
::

::gathalast
Appeva maṃ disvāna pavaḍḍhakāyaṃ, senassa puttā na viheṭhayeyyu’’nti.
::

Tattha **satamesa dhammo**ti paṇḍitānaṃ esa dhammo. **Puttā**ti senassa putte cilācā na heṭhayeyyunti.

Evaṃ vatvā mahākacchapo ‘‘samma, mā bhāyi, tvaṃ purato gaccha, idānāhaṃ āgamissāmī’’ti taṃ uyyojetvā udake patitvā kalalañca sevālañca saṃkaḍḍhitvā ādāya dīpakaṃ gantvā aggiṃ vijjhāpetvā nipajji. Cilācā ‘‘kiṃ no senapotakehi, imaṃ kāḷakacchapaṃ parivattetvā māressāma, ayaṃ no sabbesaṃ pahossatī’’ti valliyo uddharitvā jiyā gahetvā nivatthapilotikāpi mocetvā tesu tesu ṭhānesu bandhitvā kacchapaṃ parivattetuṃ na sakkonti. Kacchapo te ākaḍḍhanto gantvā gambhīraṭṭhāne udake pati. Tepi kacchapalobhena saddhiṃyeva patitvā udakapuṇṇāya kucchiyā kilantā nikkhamitvā ‘‘bho ekena no ukkusena yāva aḍḍharattā ukkā vijjhāpitā, idāni iminā kacchapena udake pātetvā udakaṃ pāyetvā mahodarā {pb:V:4.0263} katamha, puna aggiṃ karitvā aruṇe uggatepi ime senakapotake khādissāmā’’ti aggiṃ kātuṃ ārabhiṃsu. Sakuṇī tesaṃ kathaṃ sutvā ‘‘sāmi, ime yāya kāyaci velāya amhākaṃ puttake khāditvā gamissanti, sahāyassa no sīhassa santikaṃ gacchāhī’’ti āha. So taṅkhaṇaññeva sīhassa {pb:P:4.0295} santikaṃ gantvā ‘‘kiṃ avelāya āgatosī’’ti {pb:M:4.0294} vutte ādito paṭṭhāya taṃ pavattiṃ ārocetvā ekādasamaṃ gāthamāha –

::hangnum
54\.
::

::gatha1
‘‘Pasū manussā migavīraseṭṭha, bhayaṭṭitā seṭṭhamupabbajanti;
::

::gathalast
Puttā mamaṭṭā gatimāgatosmi, tvaṃ nosi rājā bhava me sukhāyā’’ti.
::

Tattha **pasū**ti sabbatiracchāne āha. Idaṃ vuttaṃ hoti – ‘‘sāmi, migesu vīriyena seṭṭha, sabbalokasmiñhi sabbe tiracchānāpi manussāpi bhayaṭṭitā hutvā seṭṭhaṃ upagacchanti, mama ca puttā aṭṭā āturā. Tasmāhaṃ taṃ gatiṃ katvā āgatomhi, tvaṃ amhākaṃ rājā sukhāya me bhavāhī’’ti.

Taṃ sutvā sīho gāthamāha –

::hangnum
55\.
::

::gatha1
‘‘Karomi te senaka etamatthaṃ, āyāmi te taṃ disataṃ vadhāya;
::

::gathalast
Kathañhi viññū pahu sampajāno, na vāyame attajanassa guttiyā’’ti.
::

Tattha **taṃ disata**nti taṃ disasamūhaṃ, taṃ tava paccatthikagaṇanti attho. **Pahū**ti amitte hantuṃ samattho. **Sampajāno**ti mittassa bhayuppattiṃ jānanto. **Attajanassā**ti attasamassa aṅgasamānassa janassa, mittassāti attho.

Evañca pana vatvā ‘‘gaccha tvaṃ putte samassāsehī’’ti taṃ uyyojetvā maṇivaṇṇaṃ udakaṃ maddamāno pāyāsi. Cilācā taṃ āgacchantaṃ disvā ‘‘kurarena tāva amhākaṃ ukkā vijjhāpitā, tathā kacchapena amhe nivatthapilotikānampi assāmikā katā, idāni pana naṭṭhamhā, sīho no jīvitakkhayameva pāpessatī’’ti maraṇabhayatajjitā yena vā tena vā palāyiṃsu. Sīho āgantvā rukkhamūle na kiñci addasa. Atha naṃ kuraro {pb:P:4.0296} ca kacchapo ca seno ca upasaṅkamitvā vandiṃsu. So tesaṃ mittānisaṃsaṃ kathetvā ‘‘ito paṭṭhāya mittadhammaṃ abhinditvā appamattā hothā’’ti ovaditvā pakkāmi, tepi sakaṭhānāni gatā. Senasakuṇī {pb:V:4.0264}{pb:M:4.0295} attano putte oloketvā ‘‘mitte nissāya amhehi dārakā laddhā’’ti sukhanisinnasamaye senena saddhiṃ sallapantī mittadhammaṃ pakāsamānā cha gāthā abhāsi –

::hangnum
56\.
::

::gatha1
‘‘Mittañca kayirātha suhadayañca, ayirañca kayirātha sukhāgamāya;
::

::gathalast
Nivatthakocova sarebhihantvā, modāma puttehi samaṅgibhūtā.
::

::hangnum
57\.
::

::gatha1
‘‘Sakamittassa kammena, sahāyassāpalāyino;
::

::gathalast
Kūjantamupakūjanti, lomasā hadayaṅgamaṃ.
::

::hangnum
58\.
::

::gatha1
‘‘Mittaṃ sahāyaṃ adhigamma paṇḍito, so bhuñjatī putta pasuṃ dhanaṃ vā;
::

::gathalast
Ahañca puttā ca patī ca mayhaṃ, mittānukampāya samaṅgibhūtā.
::

::hangnum
59\.
::

::gatha1
‘‘Rājavatā sūravatā ca attho, sampannasakhissa bhavanti hete;
::

::gathalast
So mittavā yasavā uggatatto, asmiṃdhaloke modati kāmakāmī.
::

::hangnum
60\.
::

::gatha1
‘‘Karaṇīyāni mittāni, daliddenāpi senaka;
::

::gathalast
Passa mittānukampāya, samaggamhā sañātake.
::

::hangnum
61\.
::

::gatha1
‘‘Sūrena balavantena, yo mitte kurute dijo;
::

::gathalast
Evaṃ so sukhito hoti, yathāhaṃ tvañca senakā’’ti.
::

Tattha **mittañcā**ti yaṃkiñci attano mittañca **suhadayañca** suhadayasahāyañca sāmikasaṅkhātaṃ **ayirañca** karotheva. **Nivatthakocova sarebhihantvā**ti ettha **koco**ti kavaco. Yathā nāma paṭimukkakavaco sare abhihanati nivāreti, evaṃ mayampi mittabalena paccatthike abhihantvā {pb:M:4.0296} puttehi saddhiṃ {pb:P:4.0297} modāmāti vadati. **Sakamittassa kammenā**ti sakassa mittassa parakkamena. **Sahāyassāpalāyino**ti sahāyassa apalāyino migarājassa. **Lomasā**ti pakkhino amhākaṃ puttakā mañca tañca kūjantaṃ hadayaṅgamaṃ madhurassaraṃ nicchāretvā upakūjanti. **Samaṅgibhūtā**ti ekaṭṭhāne ṭhitā.

**Rājavatā sūravatā ca attho**ti yassa sīhasadiso rājā ukkusakacchapasadisā ca sūrā mittā {pb:V:4.0265} honti, tena rājavatā sūravatā ca attho sakkā pāpuṇituṃ. **Bhavanti hete**ti yo ca sampannasakho paripuṇṇamittadhammo, tassa ete sahāyā bhavanti. **Uggatatto**ti sirisobhaggena uggatasabhāvo. **Asmiṃdhaloke**ti idhalokasaṅkhāte asmiṃ loke modati. **Kāmakāmī**ti sāmikaṃ ālapati. So hi kāme kāmanato kāmakāmī nāma. **Samaggamhā**ti samaggā jātamhā. **Sañātake**ti ñātakehi puttehi saddhiṃ.

Evaṃ sā chahi gāthāhi mittadhammassa guṇakathaṃ kathesi. Te sabbepi sahāyakā mittadhammaṃ abhinditvā yāvatāyukaṃ ṭhatvā yathākammaṃ gatā.

Satthā imaṃ dhammadesanaṃ āharitvā ‘‘na, bhikkhave, idāneva so bhariyaṃ nissāya sukhappatto, pubbepi sukhappattoyevā’’ti vatvā jātakaṃ samodhānesi – ‘‘tadā seno ca senī ca jayampatikā ahesuṃ, puttakacchapo rāhulo, pitā mahāmoggallāno, ukkuso sāriputto, sīho pana ahameva ahosi’’nti.

::centre
Mahāukkusajātakavaṇṇanā tatiyā.
::



[487] 4. Uddālakajātakavaṇṇanā

**Kharājinā jaṭilā paṅkadantā**ti idaṃ satthā jetavane viharanto ekaṃ kuhakabhikkhuṃ ārabbha kathesi. So hi niyyānikasāsane pabbajitvāpi catupaccayatthāya tividhaṃ kuhakavatthuṃ pūresi. Athassa aguṇaṃ pakāsentā bhikkhū dhammasabhāyaṃ kathaṃ samuṭṭhāpesuṃ ‘‘āvuso, asuko nāma bhikkhu evarūpe niyyānikasāsane pabbajitvā kuhanaṃ nissāya {pb:M:4.0297} jīvikaṃ kappetī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepesa kuhakoyevā’’ti vatvā atītaṃ āhari.

Atīte {pb:P:4.0298} bārāṇasiyaṃ brahmadatte rajjaṃ kārente bodhisatto tassa purohito ahosi paṇḍito byatto. So ekadivasaṃ uyyānakīḷaṃ gato ekaṃ abhirūpaṃ gaṇikaṃ disvā paṭibaddhacitto tāya saddhiṃ saṃvāsaṃ kappesi. Sā taṃ paṭicca gabbhaṃ paṭilabhi. Gabbhassa patiṭṭhitabhāvaṃ ñatvā taṃ āha – ‘‘sāmi, gabbho me patiṭṭhito, jātakāle nāmaṃ karontī assa kiṃ nāmaṃ karomī’’ti? So ‘‘vaṇṇadāsiyā kucchimhi nibbattattā na sakkā kulanāmaṃ kātu’’nti {pb:V:4.0266} cintetvā ‘‘bhadde, ayaṃ vātaghātarukkho uddālo nāma, idha paṭiladdhattā ‘uddālako’tissa nāmaṃ kareyyāsī’’ti vatvā aṅgulimuddikaṃ adāsi. ‘‘Sace dhītā hoti, imāya naṃ poseyyāsi, sace putto, atha naṃ vayappattaṃ mayhaṃ dasseyyāsī’’ti āha. Sā aparabhāge puttaṃ vijāyitvā ‘‘uddālako’’tissa nāmaṃ akāsi.

So vayappatto mātaraṃ pucchi – ‘‘amma, ko me pitā’’ti? ‘‘Purohito tātā’’ti. ‘‘Yadi evaṃ vede uggaṇhissāmī’’ti mātu hatthato muddikañca ācariyabhāgañca gahetvā takkasilaṃ gantvā disāpāmokkhācariyassa santike sippaṃ uggaṇhanto ekaṃ tāpasagaṇaṃ disvā ‘‘imesaṃ santike varasippaṃ bhavissati, taṃ uggaṇhissāmī’’ti sippalobhena pabbajitvā tesaṃ vattapaṭivattaṃ katvā ‘‘ācariyā maṃ tumhākaṃ jānanasippaṃ sikkhāpethā’’ti āha. Te attano attano jānananiyāmeneva taṃ sikkhāpesuṃ. Pañcannaṃ tāpasasatānaṃ ekopi tena atirekapañño nāhosi, sveva tesaṃ paññāya aggo. Athassa te sannipatitvā ācariyaṭṭhānaṃ adaṃsu. Atha ne so āha – ‘‘mārisā, tumhe niccaṃ vanamūlaphalāhārā araññeva vasatha, manussapathaṃ kasmā na gacchathā’’ti? ‘‘Mārisa, manussā nāma mahādānaṃ datvā anumodanaṃ kārāpenti, dhammiṃ kathaṃ bhaṇāpenti, pañhaṃ pucchanti, mayaṃ tena bhayena tattha na gacchāmā’’ti. ‘‘Mārisā, sacepi cakkavattirājā bhavissati, manaṃ gahetvā kathanaṃ nāma mayhaṃ bhāro, tumhe mā bhāyathā’’ti vatvā tehi saddhiṃ cārikaṃ caramāno {pb:M:4.0298} anupubbena bārāṇasiṃ patvā {pb:P:4.0299} rājuyyāne vasitvā punadivase sabbehi saddhiṃ dvāragāme bhikkhāya cari, manussā mahādānaṃ adaṃsu. Tāpasā punadivase nagaraṃ pavisiṃsu manussā mahādānaṃ adaṃsu. Uddālakatāpaso dānānumodanaṃ karoti, maṅgalaṃ vadati, pañhaṃ vissajjeti, manussā pasīditvā bahupaccaye adaṃsu. Sakalanagaraṃ ‘‘paṇḍito gaṇasatthā dhammikatāpaso āgato’’ti saṅkhubhi, taṃ raññopi kathayiṃsu.

Rājā ‘‘kuhiṃ vasatī’’ti pucchitvā ‘‘uyyāne’’ti sutvā ‘‘sādhu ajja tesaṃ dassanāya gamissāmī’’ti āha. Eko puriso gantvā ‘‘rājā kira vo passituṃ āgacchissatī’’ti uddālakassa kathesi. Sopi isigaṇaṃ āmantetvā ‘‘mārisā, rājā kira āgamissati, issare nāma ekadivasaṃ ārādhetvā yāvajīvaṃ alaṃ hotī’’ti. ‘‘Kiṃ pana kātabbaṃ ācariyā’’ti? So evamāha – ‘‘tumhesu ekacce vaggulivataṃ carantu, ekacce ukkuṭikappadhānamanuyuñjantu, ekacce kaṇṭakāpassayikā bhavantu, ekacce pañcātapaṃ tapantu, ekacce udakorohanakammaṃ karontu, ekacce tattha tattha mante sajjhāyantū’’ti. Te tathā kariṃsu. Sayaṃ pana aṭṭha vā dasa vā paṇḍitavādino gahetvā manorame ādhārake ramaṇīyaṃ potthakaṃ {pb:V:4.0267} ṭhapetvā antevāsikaparivuto supaññatte sāpassaye āsane nisīdi. Tasmiṃ khaṇe rājā purohitaṃ ādāya mahantena parivārena uyyānaṃ gantvā te micchātapaṃ carante disvā ‘‘apāyabhayamhā muttā’’ti pasīditvā uddālakassa santikaṃ gantvā paṭisanthāraṃ katvā ekamantaṃ nisinno tuṭṭhamānaso purohitena saddhiṃ sallapanto paṭhamaṃ gāthamāha –

::hangnum
62\.
::

::gatha1
‘‘Kharājinā jaṭilā paṅkadantā, dummakkharūpā ye mantaṃ jappanti;
::

::gathalast
Kaccinnu te mānusake payoge, idaṃ vidū parimuttā apāyā’’ti.
::

Tattha {pb:P:4.0300} **kharājinā**ti sakhurehi ajinacammehi samannāgatā. **Paṅkadantā**ti dantakaṭṭhassa akhādanena malaggahitadantā. **Dummakkharūpā**ti anañjitakkhā amaṇḍitarūpā {pb:M:4.0299} lūkhasaṅghāṭidharā. **Mānusake payoge**ti manussehi kattabbavīriye. **Idaṃ vidū**ti idaṃ tapacaraṇañca mantasajjhāyanañca jānantā. **Apāyā**ti kacci ācariya, ime catūhi apāyehi muttāti pucchati.

Taṃ sutvā purohito ‘‘ayaṃ rājā aṭṭhāne pasanno, tuṇhī bhavituṃ na vaṭṭatī’’ti cintetvā dutiyaṃ gāthamāha –

::hangnum
63\.
::

::gatha1
‘‘Pāpāni kammāni karetha rāja, bahussuto ce na careyya dhammaṃ;
::

::gathalast
Sahassavedopi na taṃ paṭicca, dukkhā pamucce caraṇaṃ apatvā’’ti.
::

Tattha **bahussuto ce**ti sace mahārāja, ‘‘ahaṃ bahussutomhī’’ti paguṇavedopi dasakusalakammapathadhammaṃ na careyya, tīhi dvārehi pāpāneva kareyya, tiṭṭhantu tayo vedā, sahassavedopi samāno taṃ bāhusaccaṃ paṭicca aṭṭhasamāpattisaṅkhātaṃ caraṇaṃ appatvā apāyadukkhato na mucceyyāti.

Tassa vacanaṃ sutvā uddālako cintesi ‘‘rājā yathā vā tathā vā isigaṇassa pasīdi, ayaṃ pana brāhmaṇo carantaṃ goṇaṃ daṇḍena paharanto viya vaḍḍhitabhatte kacavaraṃ khipanto viya kathesi, tena saddhiṃ kathessāmī’’ti. So tena saddhiṃ kathento tatiyaṃ gāthamāha –

::hangnum
64\.
::

::gatha1
‘‘Sahassavedopi na taṃ paṭicca, dukkhā pamucce caraṇaṃ apatvā;
::

::gathalast
Maññāmi vedā aphalā bhavanti, sasaṃyamaṃ caraṇaññeva sacca’’nti.
::

Tattha {pb:V:4.0268} **aphalā**ti tava vāde vedā ca sesasippāni ca aphalāni āpajjanti, tāni kasmā uggaṇhanti, sīlasaṃyamena saddhiṃ caraṇaññeva ekaṃ saccaṃ āpajjatīti.

Tato {pb:P:4.0301}{pb:M:4.0300} purohito catutthaṃ gāthamāha –

::hangnum
65\.
::

::gatha1
‘‘Na heva vedā aphalā bhavanti, sasaṃyamaṃ caraṇaññeva saccaṃ;
::

::gathalast
Kittiñhi pappoti adhicca vede, santiṃ puṇāti caraṇena danto’’ti.
::

Tattha **na hevā**ti nāhaṃ ‘‘vedā aphalā’’ti vadāmi, apica kho pana sasaṃyamaṃ caraṇaṃ saccameva sabhāvabhūtaṃ uttamaṃ. Tena hi sakkā dukkhā muccituṃ. **Santiṃ puṇātī**ti samāpattisaṅkhātena caraṇena danto bhayasantikaraṃ nibbānaṃ pāpuṇātīti.

Taṃ sutvā uddālako ‘‘na sakkā iminā saddhiṃ paṭipakkhavasena ṭhātuṃ, ‘putto tavāha’nti vutte sinehaṃ akaronto nāma natthi, puttabhāvamassa kathessāmī’’ti cintetvā pañcamaṃ gāthamāha –

::hangnum
66\.
::

::gatha1
‘‘Bhaccā mātā pitā bandhū, yena jāto sayeva so;
::

::gathalast
Uddālako ahaṃ bhoto, sottiyākulavaṃsako’’ti.
::

Tattha **bhaccā**ti mātā ca pitā ca sesabandhū ca bharitabbā nāma. Yena pana jāto, soyeva so hoti. Attāyeva hi attano jāyati, ahañca tayāva uddālakarukkhamūle janito, tayā vuttameva nāmaṃ kataṃ, uddālako ahaṃ bhoti.

So ‘‘ekaṃsena tvaṃ uddālakosī’’ti vutte ‘‘āmā’’ti vatvā ‘‘mayā te mātu saññāṇaṃ dinnaṃ, taṃ kuhi’’nti vutte ‘‘idaṃ brāhmaṇā’’ti muddikaṃ tassa hatthe ṭhapesi. Brāhmaṇo muddikaṃ sañjānitvā nicchayena ‘‘tvaṃ brāhmaṇadhammaṃ pajānāsī’’ti vatvā brāhmaṇadhammaṃ pucchanto chaṭṭhaṃ gāthamāha –

::hangnum
67\.
::

::gatha1
‘‘Kathaṃ {pb:P:4.0302} bho brāhmaṇo hoti, kathaṃ bhavati kevalī;
::

::gathalast
Kathañca parinibbānaṃ, dhammaṭṭho kinti vuccatī’’ti.
::

Uddālakopi {pb:V:4.0269}{pb:M:4.0301} tassa ācikkhanto sattamaṃ gāthamāha –

::hangnum
68\.
::

::gatha1
‘‘Niraṃkatvā aggimādāya brāhmaṇo, āpo siñcaṃ yajaṃ usseti yūpaṃ;
::

::gathalast
Evaṃkaro brāhmaṇo hoti khemī, dhamme ṭhitaṃ tena amāpayiṃsū’’ti.
::

Tattha **niraṃkatvā aggimādāyā**ti nirantaraṃ katvā aggiṃ gahetvā paricarati. **Āpo siñcaṃ yajaṃ usseti yūpa**nti abhisecanakakammaṃ karonto sammāpāsaṃ vā vājapeyyaṃ vā niraggaḷaṃ vā yajanto suvaṇṇayūpaṃ ussāpeti. **Khemī**ti khemappatto. **Amāpayiṃsū**ti teneva ca kāraṇena dhamme ṭhitaṃ kathayiṃsu.

Taṃ sutvā purohito tena kathitaṃ brāhmaṇadhammaṃ garahanto aṭṭhamaṃ gāthamāha –

::hangnum
69\.
::

::gatha1
‘‘Na suddhi secanenatthi, nāpi kevalī brāhmaṇo;
::

::gathalast
Na khantī nāpi soraccaṃ, nāpi so parinibbuto’’ti.
::

Tattha **secanenā**ti tena vuttesu brāhmaṇadhammesu ekaṃ dassetvā sabbaṃ paṭikkhipati. Idaṃ vuttaṃ hoti – ‘‘aggiparicaraṇena vā udakasecanena vā pasughātayaññena vā suddhi nāma natthi, nāpi ettakena brāhmaṇo kevalaparipuṇṇo hoti, na adhivāsanakhanti, na sīlasoraccaṃ, nāpi kilesaparinibbānena parinibbuto nāma hotī’’ti.

Tato naṃ uddālako ‘‘yadi evaṃ brāhmaṇo na hoti, atha kathaṃ hotī’’ti pucchanto navamaṃ gāthamāha –

::hangnum
70\.
::

::gatha1
‘‘Kathaṃ so brāhmaṇo hoti, kathaṃ bhavati kevalī;
::

::gathalast
Kathañca parinibbānaṃ, dhammaṭṭho kinti vuccatī’’ti.
::

Purohitopissa {pb:P:4.0303}{pb:M:4.0302} kathento itaraṃ gāthamāha –

::hangnum
71\.
::

::gatha1
‘‘Akhettabandhū amamo nirāso, nillobhapāpo bhavalobhakhīṇo;
::

::gathalast
Evaṃkaro brāhmaṇo hoti khemī, dhamme ṭhitaṃ tena amāpayiṃsū’’ti.
::

Tattha {pb:V:4.0270} **akhettabandhū**ti akkhetto abandhu, khettavatthugāmanigamapariggahena ceva ñātibandhavagottabandhavamittabandhavasahāyabandhavasippabandhavapariggahena ca rahito. **Amamo**ti sattasaṅkhāresu taṇhādiṭṭhimamāyanarahito. **Nirāso**ti lābhadhanaputtajīvitāsāya rahito. **Nillobhapāpo**ti pāpalobhavisamalobhena rahito. **Bhavalobhakhīṇo**ti khīṇabhavarāgo.

Tato uddālako gāthamāha –

::hangnum
72\.
::

::gatha1
‘‘Khattiyā brāhmaṇā vessā, suddā caṇḍālapukkusā;
::

::gatha2
Sabbeva soratā dantā, sabbeva parinibbutā;
::

::gathalast
Sabbesaṃ sītibhūtānaṃ, atthi seyyotha pāpiyo’’ti.
::

Tattha **atthi seyyotha pāpiyo**ti ete khattiyādayo sabbepi soraccādīhi samannāgatā honti, evaṃ bhūtānaṃ pana tesaṃ ayaṃ seyyo, ayaṃ pāpiyoti evaṃ hīnukkaṭṭhatā atthi, natthīti pucchati.

Athassa ‘‘arahattuppattito paṭṭhāya hīnukkaṭṭhatā nāma natthī’’ti dassetuṃ brāhmaṇo gāthamāha –

::hangnum
73\.
::

::gatha1
‘‘Khattiyā brāhmaṇā vessā, suddā caṇḍālapukkusā;
::

::gatha2
Sabbeva soratā dantā, sabbeva parinibbutā;
::

::gathalast
Sabbesaṃ sītibhūtānaṃ, natthi seyyotha pāpiyo’’ti.
::

Atha naṃ garahanto uddālako gāthādvayamāha –

::hangnum
74\.
::

::gatha1
‘‘Khattiyā brāhmaṇā vessā, suddā caṇḍālapukkusā;
::

::gathalast
Sabbeva soratā dantā, sabbeva parinibbutā.
::

::hangnum
75\.
::

::gatha1
‘‘Sabbesaṃ {pb:M:4.0303} sītibhūtānaṃ, natthi seyyotha pāpiyo;
::

::gathalast
Panaṭṭhaṃ carasi brahmaññaṃ, sottiyākulavaṃsata’’nti.
::

Tassattho {pb:V:4.0271}{pb:P:4.0304} – yadi etehi guṇehi samannāgatānaṃ viseso natthi, eko vaṇṇova hoti, evaṃ sante tvaṃ ubhato sujātabhāvaṃ nāsento panaṭṭhaṃ carasi brahmaññaṃ, caṇḍālasamo hosi, sottiyakulavaṃsataṃ nāsesīti.

Atha naṃ purohito upamāya saññāpento gāthādvayamāha –

::hangnum
76\.
::

::gatha1
‘‘Nānārattehi vatthehi, vimānaṃ bhavati chāditaṃ;
::

::gathalast
Na tesaṃ chāyā vatthānaṃ, so rāgo anupajjatha.
::

::hangnum
77\.
::

::gatha1
‘‘Evameva manussesu, yadā sujjhanti māṇavā;
::

::gathalast
Te sajātiṃ pamuñcanti, dhammamaññāya subbatā’’ti.
::

Tattha **vimāna**nti gehaṃ vā maṇḍapaṃ vā. **Chāyā**ti tesaṃ vatthānaṃ chāyā so nānāvidho rāgo na upeti, sabbā chāyā ekavaṇṇāva honti. **Evamevā**ti manussesupi evameva ekacce aññāṇabrāhmaṇā akāraṇeneva cātuvaṇṇe suddhiṃ paññāpenti, esā atthīti mā gaṇhi. Yadā ariyamaggena māṇavā sujjhanti, tadā tehi paṭividdhaṃ nibbānadhammaṃ jānitvā subbatā sīlavantā paṇḍitapurisā te sajātiṃ muñcanti. Nibbānappattito paṭṭhāya hi jāti nāma niratthakāti.

Uddālako pana paccāharituṃ asakkonto appaṭibhānova nisīdi. Atha brāhmaṇo rājānaṃ āha – ‘‘sabbe ete, mahārāja, kuhakā sakalajambudīpe kohaññeneva nāsenti, uddālakaṃ uppabbājetvā upapurohitaṃ karotha, sese uppabbājetvā phalakāvudhāni datvā sevake karothā’’ti. ‘‘Sādhu, ācariyā’’ti rājā tathā kāresi. Te rājānaṃ upaṭṭhahantāva yathākammaṃ gatā.

Satthā imaṃ dhammadesanaṃ āharitvā ‘‘na, bhikkhave, idāneva, pubbepesa kuhakoyevā’’ti vatvā jātakaṃ samodhānesi – ‘‘tadā uddālako {pb:M:4.0304} kuhakabhikkhu ahosi, rājā ānando, purohito pana ahameva ahosi’’nti.

::centre
Uddālakajātakavaṇṇanā catutthā.
::



[488] 5. Bhisajātakavaṇṇanā

**Assaṃ** {pb:V:4.0272} **gavaṃ rajataṃ jātarūpa**nti idaṃ satthā jetavane viharanto ukkaṇṭhitabhikkhuṃ ārabbha kathesi. Vatthu pana **kusajātake** (jā. 2.20.1 ādayo) āvi bhavissati. Tadā {pb:P:4.0305} pana satthā ‘‘saccaṃ kira tvaṃ bhikkhu ukkaṇṭhitosī’’ti pucchitvā ‘‘saccaṃ, bhante’’ti vutte ‘‘kiṃ paṭiccā’’ti vatvā ‘‘kilesaṃ, bhante’’ti vutte ‘‘bhikkhu evarūpe niyyānikasāsane pabbajitvā kasmā kilesaṃ paṭicca ukkaṇṭhitosi, porāṇakapaṇḍitā anuppanne buddhe bāhirakapabbajjaṃ pabbajitvā vatthukāmakilesakāme ārabbha uppajjanakasaññaṃ sapathaṃ katvā vihariṃsū’’ti vatvā atītaṃ āhari.

Atīte bārāṇasiyaṃ brahmadatte rajjaṃ kārente bodhisatto asītikoṭivibhavassa brāhmaṇamahāsālakulassa putto hutvā nibbatti, ‘‘mahākañcanakumāro’’tissa nāmaṃ kariṃsu. Athassa padasā vicaraṇakāle aparopi putto jāyi, ‘‘upakañcanakumāro’’tissa nāmaṃ kariṃsu. Evaṃ paṭipāṭiyā satta puttā ahesuṃ. Sabbakaniṭṭhā panekā dhītā, tassā ‘‘kañcanadevī’’ti nāmaṃ kariṃsu. Mahākañcanakumāro vayappatto takkasilato sabbasippāni uggaṇhitvā āgacchi. Atha naṃ mātāpitaro gharāvāsena bandhitukāmā ‘‘attanā samānajātiyakulato te dārikaṃ ānessāma, gharāvāsaṃ saṇṭhapehī’’ti vadiṃsu. ‘‘Ammatātā, na mayhaṃ gharāvāsenattho, mayhañhi tayo bhavā ādittā viya sappaṭibhayā, bandhanāgāraṃ viya palibuddhā, ukkārabhūmi viya jegucchā hutvā upaṭṭhahanti, mayā supinenapi methunadhammo na diṭṭhapubbo, aññe vo puttā atthi, te gharāvāsena nimantethā’’ti vatvā punappunaṃ yācitopi sahāye pesetvā tehi yācitopi na icchi.

Atha {pb:M:4.0305} naṃ sahāyā ‘‘samma, kiṃ pana tvaṃ patthento kāme paribhuñjituṃ na icchasī’’ti pucchiṃsu. So tesaṃ nekkhammajjhāsayataṃ ārocesi. Taṃ sutvā mātāpitaro sesaputte nimantesuṃ, tepi na icchiṃsu. Kañcanadevīpi na icchiyeva. Aparabhāge mātāpitaro kālamakaṃsu. Mahākañcanapaṇḍito mātāpitūnaṃ kattabbakiccaṃ katvā asītikoṭidhanena kapaṇaddhikānaṃ mahādānaṃ datvā cha bhātaro bhaginiṃ ekaṃ dāsaṃ ekaṃ dāsiṃ ekaṃ sahāyakañca ādāya mahābhinikkhamanaṃ {pb:P:4.0306} nikkhamitvā himavantaṃ pāvisi. Te tattha ekaṃ padumasaraṃ nissāya ramaṇīye bhūmibhāge assamaṃ katvā pabbajitvā vanamūlaphalāhārehi yāpayiṃsu. Te araññaṃ gacchantā ekatova gantvā yattha eko phalaṃ vā pattaṃ vā passati, tattha itarepi pakkositvā diṭṭhasutādīni {pb:V:4.0273} kathentā uccinanti, gāmassa kammantaṭṭhānaṃ viya hoti. Atha ācariyo mahākañcanatāpaso cintesi ‘‘amhākaṃ asītikoṭidhanaṃ chaḍḍetvā pabbajitānaṃ evaṃ loluppacāravasena phalāphalatthāya vicaraṇaṃ nāma appatirūpaṃ, ito paṭṭhāya ahameva phalāphalaṃ āharissāmī’’ti. So assamaṃ patvā sabbepi te sāyanhasamaye sannipātetvā tamatthaṃ ārocetvā ‘‘tumhe idheva samaṇadhammaṃ karontā acchatha, ahaṃ phalāphalaṃ āharissāmī’’ti āha. Atha naṃ upakañcanādayo ‘‘mayaṃ ācariya, tumhe nissāya pabbajitā, tumhe idheva samaṇadhammaṃ karotha, bhaginīpi no idheva hotu, dāsīpi tassā santike acchatu, mayaṃ aṭṭha janā vārena phalāphalaṃ āharissāma, tumhe pana tayo vāramuttāva hothā’’ti vatvā paṭiññaṃ gaṇhiṃsu.

Tato paṭṭhāya aṭṭhasupi janesu ekeko vāreneva phalāphalaṃ āharati. Sesā attano attano paṇṇasālāyameva honti, akāraṇena ekato bhavituṃ na labhanti. Vārappatto phalāphalaṃ āharitvā eko māḷako atthi, tattha pāsāṇaphalake ekādasa koṭṭhāse katvā ghaṇḍisaññaṃ katvā attano koṭṭhāsaṃ ādāya vasanaṭṭhānaṃ pavisati. Sesā ghaṇḍisaññāya nikkhamitvā loluppaṃ akatvā {pb:M:4.0306} gāravaparihārena gantvā attano pāpuṇanakoṭṭhāsaṃ ādāya vasanaṭṭhānaṃ gantvā paribhuñjitvā samaṇadhammaṃ karonti. Te aparabhāge bhisāni āharitvā khādantā tattatapā ghoratapā paramājitindriyā kasiṇaparikammaṃ karontā vihariṃsu. Atha tesaṃ sīlatejena sakkassa bhavanaṃ kampi. Sakkopi āvajjento taṃ kāraṇaṃ ñatvā ‘‘kāmādhimuttā nu kho ime isayo{pb:P:4.0307}, no’’ti āsaṅkaṃ karotiyeva. So ‘‘ime tāva isayo pariggaṇhissāmī’’ti cintetvā attano ānubhāvena mahāsattassa koṭṭhāsaṃ tayo divase antaradhāpesi. So paṭhamadivase koṭṭhāsaṃ adisvā ‘‘mama koṭṭhāsaṃ pamuṭṭho bhavissatī’’ti cintesi, dutiyadivase ‘‘mama dosena bhavitabbaṃ, paṇāmanavasena mama koṭṭhāsaṃ na ṭhapesi maññe’’ti cintesi, tatiyadivase ‘‘kena nu kho kāraṇena mayhaṃ koṭṭhāsaṃ na ṭhapenti, sace me doso atthi, khamāpessāmī’’ti sāyanhasamaye ghaṇḍisaññaṃ adāsi.

Sabbe sannipatitvā ‘‘kena ghaṇḍisaññā dinnā’’ti āhaṃsu. ‘‘Mayā tātā’’ti. ‘‘Kiṃkāraṇā ācariyā’’ti? ‘‘Tātā tatiyadivase kena phalāphalaṃ ābhata’’nti? Tesu eko uṭṭhāya ‘‘mayā ācariyā’’ti vanditvā aṭṭhāsi. Koṭṭhāse karontena te mayhaṃ koṭṭhāso katoti. ‘‘Āma, ācariya, jeṭṭhakakoṭṭhāso me kato’’ti. ‘‘Hiyyo kenābhata’’nti? ‘‘Mayā’’ti aparo uṭṭhāya vanditvā aṭṭhāsi. Koṭṭhāsaṃ karonto maṃ anussarīti. ‘‘Tumhākaṃ me jeṭṭhakakoṭṭhāso ṭhapito’’ti. ‘‘Ajja kenābhata’’nti. ‘‘Mayā’’ti aparo uṭṭhāya vanditvā aṭṭhāsi. Koṭṭhāsaṃ karonto maṃ anussarīti. ‘‘Tumhākaṃ me {pb:V:4.0274} jeṭṭhakakoṭṭhāso kato’’ti. ‘‘Tātā, ajja mayhaṃ koṭṭhāsaṃ alabhantassa tatiyo divaso, paṭhamadivase koṭṭhāsaṃ adisvā ‘koṭṭhāsaṃ karonto maṃ pamuṭṭho bhavissatī’ti cintesiṃ, dutiyadivase ‘‘mama koci doso bhavissatī’’ti cintesiṃ, ajja pana ‘‘sace me doso atthi, khamāpessāmī’’ti cintetvā ghaṇḍisaññāya tumhe sannipātesiṃ. Ete bhisakoṭṭhāse tumhe ‘‘karimhā’’ti vadatha, ahaṃ na labhāmi, etesaṃ thenetvā khādakaṃ ñātuṃ vaṭṭati, kāme pahāya pabbajitānaṃ bhisamattaṃ {pb:M:4.0307} thenanaṃ nāma appatirūpanti. Te tassa kathaṃ sutvā ‘‘aho sāhasikakamma’’nti {pb:P:4.0308} sabbeva ubbegappattā ahesuṃ.

Tasmiṃ assamapade vanajeṭṭhakarukkhe nibbattadevatāpi otaritvā āgantvā tesaṃyeva santike nisīdi. Āneñjakaraṇaṃ kāriyamāno dukkhaṃ adhivāsetuṃ asakkonto āḷānaṃ bhinditvā palāyitvā araññaṃ paviṭṭho eko vāraṇo kālena kālaṃ isigaṇaṃ vandati, sopi āgantvā ekamantaṃ aṭṭhāsi. Sappakīḷāpanako eko vānaro ahituṇḍikassa hatthato muccitvā palāyitvā araññaṃ pavisitvā tattheva assame vasati. Sopi taṃ divasaṃ isigaṇaṃ vanditvā ekamantaṃ nisīdi. Sakko ‘‘isigaṇaṃ pariggaṇhissāmī’’ti tesaṃ santike adissamānakāyo aṭṭhāsi. Tasmiṃ khaṇeva bodhisattassa kaniṭṭho upakañcanatāpaso uṭṭhāyāsanā bodhisattaṃ vanditvā sesānaṃ apacitiṃ dassetvā ‘‘ācariya, ahaṃ aññe apaṭṭhapetvā attānaññeva sodhetuṃ labhāmī’’ti pucchi. ‘‘Āma, labhasī’’ti. So isigaṇamajjhe ṭhatvā ‘‘sace te mayā bhisāni khāditāni, evarūpo nāma hotū’’ti sapathaṃ karonto paṭhamaṃ gāthamāha –

::hangnum
78\.
::

::gatha1
‘‘Assaṃ gavaṃ rajataṃ jātarūpaṃ, bhariyañca so idha labhataṃ manāpaṃ;
::

::gathalast
Puttehi dārehi samaṅgi hotu, bhisāni te brāhmaṇa yo ahāsī’’ti.
::

Tattha **‘‘assaṃ gava’’**nti idaṃ ‘‘so ‘yattakāni piyavatthūni honti, tehi vippayoge tattakāni sokadukkhāni uppajjantī’ti vatthukāme garahanto abhāsī’’ti veditabbaṃ.

Taṃ sutvā isigaṇo ‘‘mārisa, mā evaṃ kathetha, atibhāriyo te sapatho’’ti kaṇṇe pidahi. Bodhisattopi naṃ ‘‘tāta, atibhāriyo te sapatho, na tvaṃ khādasi, tava pattāsane nisīdā’’ti {pb:V:4.0275} āha. Tasmiṃ paṭhamaṃ sapathaṃ katvā nisinne dutiyopi bhātā sahasā uṭṭhāya mahāsattaṃ vanditvā sapathena attānaṃ sodhento dutiyaṃ gāthamāha –

::hangnum
79\.
::

::gatha1
‘‘Mālañca {pb:P:4.0309}{pb:M:4.0308} so kāsikacandanañca, dhāretu puttassa bahū bhavantu;
::

::gathalast
Kāmesu tibbaṃ kurutaṃ apekkhaṃ, bhisāni te brāhmaṇa yo ahāsī’’ti.
::

Tattha **tibba**nti vatthukāmakilesakāmesu bahalaṃ apekkhaṃ karotūti. Idaṃ so ‘‘yassetesu tibbā apekkhā honti, so tehi vippayoge mahantaṃ dukkhaṃ pāpuṇātī’’ti dukkhapaṭikkhepavaseneva āha.

Tasmiṃ nisinne sesāpi attano attano ajjhāsayānurūpena taṃ taṃ gāthaṃ abhāsiṃsu –

::hangnum
80\.
::

::gatha1
‘‘Pahūtadhañño kasimā yasassī, putte gihī dhanimā sabbakāme;
::

::gathalast
Vayaṃ apassaṃ gharamāvasātu, bhisāni te brāhmaṇa yo ahāsi.
::

::hangnum
81\.
::

::gatha1
‘‘So khattiyo hotu pasayhakārī, rājābhirājā balavā yasassī;
::

::gathalast
Sa cāturantaṃ mahimāvasātu, bhisāni te brāhmaṇa yo ahāsi.
::

::hangnum
82\.
::

::gatha1
‘‘So brāhmaṇo hotu avītarāgo, muhuttanakkhattapathesu yutto;
::

::gathalast
Pūjetu naṃ raṭṭhapatī yasassī, bhisāni te brāhmaṇa yo ahāsi.
::

::hangnum
83\.
::

::gatha1
‘‘Ajjhāyakaṃ sabbasamantavedaṃ, tapassinaṃ maññatu sabbaloko;
::

::gathalast
Pūjentu naṃ jānapadā samecca, bhisāni te brāhmaṇa yo ahāsi.
::

::hangnum
84\.
::

::gatha1
‘‘Catussadaṃ gāmavaraṃ samiddhaṃ, dinnañhi so bhuñjatu vāsavena;
::

::gathalast
Avītarāgo maraṇaṃ upetu, bhisāni te brāhmaṇa yo ahāsi.
::

::hangnum
85\.
::

::gatha1
‘‘So {pb:P:4.0310}{pb:M:4.0309} gāmaṇī hotu sahāyamajjhe, naccehi gītehi pamodamāno;
::

::gathalast
So rājato byasana mālattha kiñci, bhisāni te brāhmaṇa yo ahāsi.
::

::hangnum
86\.
::

::gatha1
‘‘Yaṃ {pb:V:4.0276} ekarājā pathaviṃ vijetvā, itthīsahassāna ṭhapetu aggaṃ;
::

::gathalast
Sīmantinīnaṃ pavarā bhavātu, bhisāni te brāhmaṇa yā ahāsi.
::

::hangnum
87\.
::

::gatha1
‘‘Isīnañhi sā sabbasamāgatānaṃ, bhuñjeyya sāduṃ avikampamānā;
::

::gathalast
Carātu lābhena vikatthamānā, bhisāni te brāhmaṇa yā ahāsi.
::

::hangnum
88\.
::

::gatha1
‘‘Āvāsiko hotu mahāvihāre, navakammiko hotu gajaṅgalāyaṃ;
::

::gathalast
Ālokasandhiṃ divasaṃ karotu, bhisāni te brāhmaṇa yo ahāsi.
::

::hangnum
89\.
::

::gatha1
‘‘So bajjhatū pāsasatehi chabbhi, rammā vanā niyyatu rājadhāniṃ;
::

::gathalast
Tuttehi so haññatu pācanehi, bhisāni te brāhmaṇa yo ahāsi.
::

::hangnum
90\.
::

::gatha1
‘‘Alakkamālī tipukaṇṇaviddho, laṭṭhīhato sappamukhaṃ upetu;
::

::gathalast
Sakacchabandho visikhaṃ carātu, bhisāni te brāhmaṇa yo ahāsī’’ti.
::

Tattha tatiyena vuttagāthāya **kasimā**ti sampannakasikammo. **Putte gihī dhanimā sabbakāme**ti putte labhatu, gihī hotu, sattavidhena ratanadhanena dhanimā hotu, rūpādibhede sabbakāme labhatu. **Vayaṃ apassa**nti mahallakakāle pabbajjānurūpampi attano vayaṃ apassanto pañcakāmaguṇasamiddhaṃ {pb:M:4.0310} gharameva āvasatūti. Idaṃ so ‘‘pañcakāmaguṇagiddho kāmaguṇavippayogena mahāvināsaṃ pāpuṇātī’’ti dassetuṃ kathesi.

Catutthena vuttagāthāya {pb:P:4.0311} **rājābhirājā**ti rājūnaṃ antare abhirājāti. Idaṃ so ‘‘issarānaṃ nāma issariye parigalite mahantaṃ dukkhaṃ uppajjatī’’ti rajje dosaṃ dassento kathesi. Pañcamena vuttagāthāya **avītarāgo**ti purohitaṭṭhānataṇhāya sataṇhoti. Idaṃ so ‘‘purohitassa purohitaṭṭhāne parigalite mahantaṃ domanassaṃ uppajjatī’’ti dassetuṃ kathesi. Chaṭṭhena vuttagāthāya **tapassina**nti tapasīlasampannoti taṃ maññatu. Idaṃ so ‘‘lābhasakkārāpagamena mahantaṃ domanassaṃ uppajjatī’’ti lābhasakkāragarahavasena kathesi.

Sahāyatāpasena vuttagāthāya **catussada**nti ākiṇṇamanussatāya manussehi, pahūtadhaññatāya dhaññena, sulabhadārutāya dārūhi, sampannodakatāya udakenāti catūhi ussannaṃ, catussadasamannāgatanti {pb:V:4.0277} attho. **Vāsavenā**ti vāsavena dinnaṃ viya acalaṃ, vāsavato laddhavarānubhāvena ekaṃ rājānaṃ ārādhetvā tena dinnantipi attho. **Avītarāgo**ti kaddame sūkaro viya kāmapaṅke nimuggova hutvā. Iti sopi kāmānaṃ ādīnavaṃ kathento evamāha.

Dāsena vuttagāthāya **gāmaṇī**ti gāmajeṭṭhako. Ayampi kāme garahantoyeva evamāha. Kañcanadeviyā vuttagāthāya **ya**nti yaṃ itthinti attho. **Ekarājā**ti aggarājā. **Itthisahassāna**nti vacanamaṭṭhatāya vuttaṃ, soḷasannaṃ itthisahassānaṃ aggaṭṭhāne ṭhapetūti attho. **Sīmantinīna**nti sīmantadharānaṃ itthīnanti attho. Iti sā itthibhāve ṭhatvāpi duggandhagūtharāsiṃ viya kāme garahantīyeva evamāha. Dāsiyā vuttagāthāya **sabbasamāgatāna**nti sabbesaṃ sannipatitānaṃ majjhe nisīditvā avikampamānā anosakkamānā sādurasaṃ bhuñjatūti attho. Dāsīnaṃ kira sāmikassa santike nisīditvā bhuñjanaṃ nāma appiyaṃ. Iti sā attano appiyatāya evamāha. **Carātū**ti caratu. **Lābhena vikatthamānā**ti lābhahetu kuhanakammaṃ karontī lābhasakkāraṃ uppādentī caratūti attho. Iminā sā dāsibhāve ṭhitāpi kilesakāmavatthukāme garahati.

Devatāya {pb:M:4.0311} vuttagāthāya **āvāsiko**ti āvāsajagganako. **Gajaṅgalāya**nti evaṃnāmake nagare. Tattha kira dabbasambhārā sulabhā. **Ālokasandhiṃ divasa**nti ekadivaseneva vātapānaṃ karotu. So kira devaputto kassapabuddhakāle gajaṅgalanagaraṃ nissāya yojanike jiṇṇamahāvihāre āvāsikasaṅghatthero hutvā jiṇṇavihāre navakammaṃ karontoyeva mahādukkhaṃ anubhavi. Tasmā tadeva dukkhaṃ ārabbha evamāha. Hatthinā vuttagāthāya **pāsasatehī**ti bahūhi pāsehi. **Chabbhī**ti catūsu pādesu gīvāya kaṭibhāge cāti chasu ṭhānesu. **Tuttehī**ti dvikaṇḍakāhi dīghalaṭṭhīhi. **Pācanehī**ti dasapācanehi aṅkusehi vā. So kira attano anubhūtadukkhaññeva ārabbha evamāha.

Vānarena vuttagāthāya **alakkamālī**ti ahituṇḍikena kaṇṭhe parikkhipitvā ṭhapitāya alakkamālāya samannāgato. **Tipukaṇṇaviddho**ti tipupiḷandhanena piḷandhakaṇṇo. **Laṭṭhīhato**ti sappakīḷaṃ sikkhāpayamāno laṭṭhiyā hato hutvā. Esopi ahituṇḍikassa hatthe attano anubhūtadukkhameva sandhāya evamāha.

Evaṃ {pb:P:4.0312} tehi terasahi janehi sapathe kate mahāsatto cintesi ‘‘kadāci ime ‘ayaṃ anaṭṭhameva {pb:V:4.0278} naṭṭhanti kathetī’ti mayi āsaṅkaṃ kareyyuṃ, ahampi sapathaṃ karomī’’ti. Atha naṃ karonto cuddasamaṃ gāthamāha –

::hangnum
91\.
::

::gatha1
‘‘Yo ve anaṭṭhaṃva naṭṭhanti cāha, kāmeva so labhataṃ bhuñjatañca;
::

::gathalast
Agāramajjhe maraṇaṃ upetu, yo vā bhonto saṅkati kañcidevā’’ti.
::

Tattha **bhonto**ti ālapanaṃ. Idaṃ vuttaṃ hoti – bhavanto yo anaṭṭhe koṭṭhāse ‘‘naṭṭhaṃ me’’ti vadati, yo vā tumhesu kañci āsaṅkati, so pañca kāmaguṇe labhatu ceva bhuñjatu ca, ramaṇīyameva pabbajjaṃ alabhitvā agāramajjheyeva maratūti.

Evaṃ {pb:M:4.0312} isīhi sapathe kate sakko bhāyitvā ‘‘ahaṃ ime vīmaṃsanto bhisāni antaradhāpesiṃ. Ime ca chaḍḍitakheḷapiṇḍaṃ viya kāme garahantā sapathaṃ karonti, kāme garahakāraṇaṃ te pucchissāmī’’ti cintetvā dissamānarūpo bodhisattaṃ vanditvā pucchanto anantaraṃ gāthamāha –

::hangnum
92\.
::

::gatha1
‘‘Yadesamānā vicaranti loke, iṭṭhañca kantañca bahūnametaṃ;
::

::gathalast
Piyaṃ manuññaṃ cidha jīvaloke, kasmā isayo nappasaṃsanti kāme’’ti.
::

Tattha **yadesamānā**ti yaṃ vatthukāmaṃ kilesakāmañca kasigorakkhādīhi samavisamakammehi pariyesamānā sattā loke vicaranti, etaṃ bahūnaṃ devamanussānaṃ iṭṭhañca kantañca piyañca manuññañca, kasmā isayo nappasaṃsanti kāmeti attho. **‘‘Kāme’’**ti iminā taṃ vatthuṃ sarūpato dasseti.

Athassa pañhaṃ vissajjento mahāsatto dve gāthā abhāsi –

::hangnum
93\.
::

::gatha1
‘‘Kāmesu ve haññare bajjhare ca, kāmesu dukkhañca bhayañca jātaṃ;
::

::gathalast
Kāmesu bhūtādhipatī pamattā, pāpāni kammāni karonti mohā.
::

::hangnum
94\.
::

::gatha1
‘‘Te pāpadhammā pasavetva pāpaṃ, kāyassa bhedā nirayaṃ vajanti;
::

::gathalast
Ādīnavaṃ {pb:P:4.0313} kāmaguṇesu disvā, tasmā isayo nappasaṃsanti kāme’’ti.
::

Tattha {pb:V:4.0279} **kāmesū**ti kāmahetu, kāme nissāya kāyaduccaritādīni karontīti attho. **Haññare**ti daṇḍādīhi haññanti. **Bajjhare**ti rajjubandhanādīhi bajjhanti. **Dukkha**nti kāyikacetasikaṃ asātaṃ dukkhaṃ. **Bhaya**nti attānuvādādikaṃ sabbampi bhayaṃ. **Bhūtādhipatī**ti sakkaṃ ālapati. **Ādīnava**nti evarūpaṃ dosaṃ. So panesa ādīnavo dukkhakkhandhādīhi suttehi (ma. ni. 1.163-180) dīpetabbo.

Sakko {pb:M:4.0313} mahāsattassa kathaṃ sutvā saṃviggamānaso anantaraṃ gāthamāha –

::hangnum
95\.
::

::gatha1
‘‘Vīmaṃsamāno isino bhisāni, tīre gahetvāna thale nidhesiṃ;
::

::gathalast
Suddhā apāpā isayo vasanti, etāni te brahmacārī bhisānī’’ti.
::

Tattha **vimaṃsamāno**ti bhante, ahaṃ ‘‘ime isayo kāmādhimuttā vā, no vā’’ti vīmaṃsanto. **Isino**ti tava mahesino santakāni bhisāni. **Tīre gahetvānā**ti tīre nikkhittāni gahetvā thale ekamante nidhesiṃ. **Suddhā**ti idāni mayā tumhākaṃ sapathakiriyāya ñātaṃ ‘‘ime isayo suddhā apāpā hutvā vasantī’’ti.

Taṃ sutvā bodhisatto gāthamāha –

::hangnum
96\.
::

::gatha1
‘‘Na te naṭā no pana kīḷaneyyā, na bandhavā no pana te sahāyā;
::

::gathalast
Kismiṃ vupatthambha sahassanetta, isīhi tvaṃ kīḷasi devarājā’’ti.
::

Tattha **na te naṭā no**ti devarāja, mayaṃ tava naṭā vā kīḷitabbayuttakā vā keci na homa, nāpi tava ñātakā, na sahāyā, atha tvaṃ kiṃ vā upatthambhaṃ katvā kiṃ nissāya isīhi saddhiṃ kīḷasīti attho.

Atha naṃ sakko khamāpento vīsatimaṃ gāthamāha –

::hangnum
97\.
::

::gatha1
‘‘Ācariyo mesi pitā ca mayhaṃ, esā patiṭṭhā khalitassa brahme;
::

::gathalast
Ekāparādhaṃ khama bhūripañña, na paṇḍitā kodhabalā bhavantī’’ti.
::

Tattha {pb:V:4.0280} **esā patiṭṭhā**ti esā tava pādacchāyā ajja mama khalitassa aparaddhassa patiṭṭhā hotu. **Kodhabalā**ti paṇḍitā nāma khantibalā bhavanti, na kodhabalāti.

Atha {pb:P:4.0314}{pb:M:4.0314} mahāsatto sakkassa devarañño khamitvā sayaṃ isigaṇaṃ khamāpento itaraṃ gāthamāha –

::hangnum
98\.
::

::gatha1
‘‘Suvāsitaṃ isinaṃ ekarattaṃ, yaṃ vāsavaṃ bhūtapatiddasāma;
::

::gathalast
Sabbeva bhonto sumanā bhavantu, yaṃ brāhmaṇo paccupādī bhisānī’’ti.
::

Tattha **suvāsitaṃ isinaṃ ekaratta**nti āyasmantānaṃ isīnaṃ ekarattampi imasmiṃ araññe vasitaṃ suvasitameva. Kiṃkāraṇā? Yaṃ vāsavaṃ bhūtapatiṃ addasāma, sace hi mayaṃ nagare avasimha, imaṃ na addasāma. **Bhonto**ti bhavanto sabbepi sumanā bhavantu, tussantu, sakkassa devarañño khamantu. Kiṃkāraṇā? **Yaṃ brāhmaṇo paccupādī bhisāni,** yasmā tumhākaṃ ācariyo bhisāni paṭilabhīti.

Sakko isigaṇaṃ vanditvā devalokameva gato. Isigaṇopi jhānābhiññāyo nibbattetvā brahmalokūpago ahosi.

Satthā imaṃ dhammadesanaṃ āharitvā ‘‘evaṃ bhikkhu porāṇakapaṇḍitā sapathaṃ katvā kilese pajahiṃsū’’ti vatvā saccāni pakāsesi, saccapariyosāne ukkaṇṭhitabhikkhu sotāpattiphale patiṭṭhahi. Jātakaṃ samodhānento puna satthā tisso gāthā abhāsi –

::hangnum
99\.
::

::gatha1
‘‘Ahañca sāriputto ca, moggallāno ca kassapo;
::

::gathalast
Anuruddho puṇṇo ānando, tadāsuṃ satta bhātaro.
::

::hangnum
100\.
::

::gatha1
‘‘Bhaginī uppalavaṇṇā ca, dāsī khujjuttarā tadā;
::

::gathalast
Citto gahapati dāso, yakkho sātāgiro tadā.
::

::hangnum
101\.
::

::gatha1
‘‘Pālileyyo tadā nāgo, madhudo seṭṭhavānaro;
::

::gathalast
Kāḷudāyī tadā sakko, evaṃ dhāretha jātaka’’nti.
::

::centre
Bhisajātakavaṇṇanā pañcamā.
::



[489] 6. Surucijātakavaṇṇanā

**Mahesī** {pb:V:4.0281}{pb:M:4.0315} **surucino bhariyā**ti idaṃ satthā sāvatthiṃ upanissāya migāramātupāsāde viharanto visākhāya mahāupāsikāya laddhe aṭṭha vare ārabbha kathesi. Sā hi ekadivasaṃ jetavane dhammakathaṃ sutvā bhagavantaṃ saddhiṃ bhikkhusaṅghena svātanāya nimantetvā pakkāmi. Tassā pana rattiyā accayena cātuddīpiko mahāmegho pāvassi{pb:P:4.0315}. Bhagavā bhikkhū āmantetvā ‘‘yathā, bhikkhave, jetavane vassati, evaṃ catūsu dīpesu vassati, ovassāpetha, bhikkhave, kāyaṃ, ayaṃ pacchimako cātuddīpiko mahāmegho’’ti vatvā ovassāpitakāyehi bhikkhūhi saddhiṃ iddhibalena jetavane antarahito visākhāya koṭṭhake pāturahosi. Upāsikā ‘‘acchariyaṃ vata bho, abbhutaṃ vata bho, tathāgatassa mahiddhikatā mahānubhāvatā, yatra hi nāma jāṇukamattesupi oghesu vattamānesu kaṭimattesupi oghesu vattamānesu na hi nāma ekabhikkhussapi pādā vā cīvarāni vā allāni bhavissantī’’ti haṭṭhā udaggā buddhappamukhaṃ bhikkhusaṅghaṃ parivisitvā katabhattakiccaṃ bhagavantaṃ etadavoca ‘‘aṭṭhāhaṃ, bhante, bhagavantaṃ varāni yācāmī’’ti. ‘‘Atikkantavarā kho, visākhe, tathāgatā’’ti. ‘‘Yāni ca, bhante, kappiyāni yāni ca anavajjānī’’ti. ‘‘Vadehi visākhe’’ti. ‘‘Icchāmahaṃ, bhante, bhikkhusaṅghassa yāvajīvaṃ vassikasāṭikaṃ dātuṃ, āgantukabhattaṃ dātuṃ, gamikabhattaṃ dātuṃ, gilānabhattaṃ dātuṃ, gilānupaṭṭhākabhattaṃ dātuṃ, gilānabhesajjaṃ dātuṃ, dhuvayāguṃ dātuṃ, bhikkhunisaṅghassa yāvajīvaṃ udakasāṭikaṃ dātu’’nti.

Satthā ‘‘kaṃ pana tvaṃ, visākhe, atthavasaṃ sampassamānā tathāgataṃ aṭṭha varāni yācasī’’ti pucchitvā tāya varānisaṃse kathite ‘‘sādhu sādhu, visākhe, sādhu kho tvaṃ, visākhe, imaṃ ānisaṃsaṃ sampassamānā tathāgataṃ aṭṭha varāni yācasī’’ti vatvā ‘‘anujānāmi te, visākhe, aṭṭha varānī’’ti aṭṭha vare datvā anumodanaṃ katvā pakkāmi. Athekadivasaṃ satthari pubbārāme viharante bhikkhū dhammasabhāyaṃ kathaṃ samuṭṭhāpesuṃ ‘‘āvuso, visākhā mahāupāsikā mātugāmattabhāve ṭhatvāpi dasabalassa santike aṭṭha vare labhi, aho mahāguṇā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya {pb:M:4.0316} nāmā’’ti vutte ‘‘na, bhikkhave, visākhā idāneva mama santikā vare labhati, pubbepesā labhiyevā’’ti vatvā atītaṃ āhari.

Atīte mithilāyaṃ suruci nāma rājā rajjaṃ kārento puttaṃ paṭilabhitvā tassa ‘‘surucikumāro’’tveva {pb:V:4.0282} nāmaṃ akāsi. So vayappatto ‘‘takkasilāyaṃ sippaṃ uggaṇhissāmī’’ti gantvā nagaradvāre sālāyaṃ nisīdi. Bārāṇasiraññopi putto brahmadattakumāro {pb:P:4.0316} nāma tatheva gantvā surucikumārassa nisinnaphalakeyeva nisīdi. Te aññamaññaṃ pucchitvā vissāsikā hutvā ekatova ācariyassa santikaṃ gantvā ācariyabhāgaṃ datvā sippaṃ paṭṭhapetvā na cirasseva niṭṭhitasippā ācariyaṃ āpucchitvā thokaṃ maggaṃ ekatova gantvā dvedhāpathe ṭhitā aññamaññaṃ āliṅgitvā mittadhammānurakkhaṇatthaṃ katikaṃ kariṃsu ‘‘sace mama putto jāyati, tava dhītā, tava putto, mama dhītā, tesaṃ āvāhavivāhaṃ karissāmā’’ti. Tesu rajjaṃ kārentesu surucimahārājassa putto jāyi, ‘‘surucikumāro’’tvevassa nāmaṃ kariṃsu. Brahmadattassa dhītā jāyi, ‘‘sumedhā’’tissā nāmaṃ kariṃsu.

Surucikumāro vayappatto takkasilāyaṃ gantvā sippaṃ uggaṇhitvā āgacchi. Atha naṃ pitā rajje abhisiñcitukāmo hutvā ‘‘sahāyassa kira me bārāṇasirañño dhītā atthi, tamevassa aggamahesiṃ karissāmī’’ti tassā atthāya bahuṃ paṇṇākāraṃ datvā amacce pesesi. Tesaṃ anāgatakāleyeva bārāṇasirājā deviṃ pucchi ‘‘bhadde, mātugāmassa nāma kiṃ atirekadukkha’’nti? ‘‘Sapattirosadukkhaṃ devā’’ti. ‘‘Tena hi, bhadde, amhākaṃ ekaṃ dhītaraṃ sumedhādeviṃ tamhā dukkhā mocetvā yo etaṃ ekikameva gaṇhissati, tassa dassāmā’’ti āha. So tehi amaccehi āgantvā tassā nāme gahite ‘‘tātā, kāmaṃ mayā pubbe mayhaṃ sahāyassa paṭiññā katā, imaṃ pana mayaṃ itthighaṭāya antare na khipitukāmā, yo etaṃ ekikameva gaṇhāti, tassa dātukāmamhā’’ti āha. Te rañño santikaṃ pahiṇiṃsu. Rājā pana ‘‘amhākaṃ rajjaṃ mahantaṃ, sattayojanikaṃ mithilanagaraṃ, tīṇi yojanasatāni raṭṭhaparicchedo, heṭṭhimantena soḷasa itthisahassāni laddhuṃ vaṭṭatī’’ti vatvā na rocesi.

Surucikumāro {pb:M:4.0317} pana sumedhāya rūpasampadaṃ sutvā savanasaṃsaggena {pb:P:4.0317} bajjhitvā ‘‘ahaṃ taṃ ekikameva gaṇhissāmi, na mayhaṃ itthighaṭāya attho, tameva ānentū’’ti mātāpitūnaṃ pesesi. Te tassa manaṃ abhinditvā bahuṃ dhanaṃ pesetvā mahantena parivārena taṃ ānetvā kumārassa aggamahesiṃ katvā ekatova abhisiñciṃsu. So surucimahārājā nāma hutvā dhammena rajjaṃ kārento tāya saddhiṃ piyasaṃvāsaṃ vasi. Sā pana dasa vassasahassāni tassa gehe vasantī neva puttaṃ, na dhītaraṃ labhi. Atha nāgarā sannipatitvā rājaṅgaṇe upakkositvā ‘‘kimeta’’nti vutte ‘‘rañño doso natthi, vaṃsānupālako pana vo putto na vijjati, tumhākaṃ ekāva devī, rājakule ca nāma heṭṭhimantena soḷasahi itthisahassehi bhavitabbaṃ, itthighaṭaṃ gaṇha, deva, addhā tāsu {pb:V:4.0283} puññavatī puttaṃ labhissatī’’ti vatvā ‘‘tātā, kiṃ kathetha, ‘ahaṃ aññaṃ na gaṇhissāmī’ti paṭiññaṃ datvā mayā esā ānītā, na sakkā musāvādaṃ kātuṃ, na mayhaṃ itthighaṭāya attho’’ti raññā paṭikkhittā pakkamiṃsu.

Sumedhā taṃ kathaṃ sutvā ‘‘rājā tāva saccavāditāya aññā itthiyo na ānesi, ahameva panassa ānessāmī’’ti rañño mātusamabhariyaṭṭhāne ṭhatvā attano ruciyāva khattiyakaññānaṃ sahassaṃ, amaccakaññānaṃ sahassaṃ, gahapatikaññānaṃ sahassaṃ, sabbasamayanāṭakitthīnaṃ sahassanti cattāri itthisahassāni ānesi. Tāpi dasa vassasahassāni rājakule vasitvā neva puttaṃ, na dhītaraṃ labhiṃsu. Etenevupāyena aparānipi tikkhattuṃ cattāri cattāri sahassāni ānesi. Tāpi neva puttaṃ, na dhītaraṃ labhiṃsu. Ettāvatā soḷasa itthisahassāni ahesuṃ. Cattālīsa vassasahassāni atikkamiṃsu, tāni tāya ekikāya vutthehi dasahi sahassehi saddhiṃ paññāsa vassasahassāni honti. Atha nāgarā sannipatitvā puna upakkositvā ‘‘kimeta’’nti vutte ‘‘deva, tumhākaṃ itthiyo {pb:P:4.0318} puttaṃ patthetuṃ āṇāpethā’’ti vadiṃsu. Rājā ‘‘sādhū’’ti sampaṭicchitvā ‘‘tumhe puttaṃ patthethā’’ti āha. Tā tato paṭṭhāya puttaṃ patthayamānā nānādevatā namassanti, nānāvatāni caranti, putto nuppajjateva. Atha rājā sumedhaṃ āha ‘‘bhadde, tvampi puttaṃ patthehī’’ti. Sā ‘‘sādhū’’ti pannarasauposathadivase aṭṭhaṅgasamannāgataṃ uposathaṃ samādāya sirigabbhe sīlāni āvajjamānā kappiyamañcake nisīdi{pb:M:4.0318}. Sesā ajavatagovatā hutvā puttaṃ alabhitvā uyyānaṃ agamaṃsu.

Sumedhāya sīlatejena sakkassa bhavanaṃ kampi. Tadā sakko āvajjento ‘‘sumedhā puttaṃ pattheti, puttamassā dassāmi, na kho pana sakkā yaṃ vā taṃ vā dātuṃ, anucchavikamassā puttaṃ upadhāressāmī’’ti upadhārento naḷakāradevaputtaṃ passi. So hi puññasampanno satto purimattabhāve bārāṇasiyaṃ vasanto vappakāle khettaṃ gacchanto ekaṃ paccekabuddhaṃ disvā dāsakammakare ‘‘vapathā’’ti pahiṇi. Sayaṃ nivattitvā paccekabuddhaṃ gehaṃ netvā bhojetvā puna gaṅgātīraṃ ānetvā puttena saddhiṃ ekato hutvā udumbarabhittipādaṃ naḷabhittikaṃ paṇṇasālaṃ katvā dvāraṃ yojetvā caṅkamaṃ katvā paccekabuddhaṃ tattheva temāsaṃ vasāpetvā vutthavassaṃ dve pitāputtā ticīvarena acchādetvā uyyojesuṃ. Eteneva niyāmena sattaṭṭha paccekabuddhe tāya paṇṇasālāya vasāpetvā ticīvarāni adaṃsu. ‘‘Dve pitāputtā naḷakārā hutvā gaṅgātīre veḷuṃ upadhārentā paccekabuddhaṃ disvā evamakaṃsū’’tipi vadantiyeva.

Te {pb:V:4.0284} kālaṃ katvā tāvatiṃsabhavane nibbattitvā chasu kāmāvacarasaggesu anulomapaṭilomena mahantaṃ devissariyaṃ anubhavantā vicaranti. Te tato cavitvā uparidevaloke nibbattitukāmā honti. Sakko tathā gatabhāvaṃ ñatvā tesu ekassa {pb:P:4.0319} vimānadvāraṃ gantvā taṃ āgantvā vanditvā ṭhitaṃ āha – ‘‘mārisa, tayā manussalokaṃ gantuṃ vaṭṭatī’’ti. ‘‘Mahārāja, manussaloko nāma jeguccho paṭikūlo, tattha ṭhitā dānādīni puññāni katvā devalokaṃ patthenti, tattha gantvā kiṃ karissāmī’’ti. ‘‘Mārisa, devaloke paribhuñjitabbasampattiṃ manussaloke paribhuñjissasi, pañcavīsatiyojanubbedhe navayojanaāyāme aṭṭhayojanavitthāre ratanapāsāde vasissasi, adhivāsehī’’ti. So adhivāsesi. Sakko tassa paṭiññaṃ gahetvā isivesena rājuyyānaṃ gantvā tāsaṃ itthīnaṃ upari ākāse caṅkamanto attānaṃ dassetvā ‘‘kassāhaṃ puttavaraṃ dammi, kā puttavaraṃ gaṇhissatī’’ti āha. ‘‘Bhante, mayhaṃ dehi, mayhaṃ dehī’’ti soḷasa itthisahassāni hatthe ukkhipiṃsu. Tato sakko {pb:M:4.0319} āha – ‘‘ahaṃ sīlavatīnaṃ puttaṃ dammi, tumhākaṃ kiṃ sīlaṃ, ko ācāro’’ti. Tā ukkhittahatthe samañchitvā ‘‘sace sīlavatiyā dātukāmo, sumedhāya santikaṃ gacchāhī’’ti vadiṃsu. So ākāseneva gantvā tassā vāsāgāre sīhapañjare aṭṭhāsi.

Athassā tā itthiyo ārocesuṃ ‘‘etha, devi, sakko devarājā ‘tumhākaṃ puttavaraṃ dassāmī’ti ākāsenāgantvā sīhapañjare ṭhito’’ti. Sā garuparihārenāgantvā sīhapañjaraṃ ugghāṭetvā ‘‘saccaṃ kira, bhante, tumhe sīlavatiyā puttavaraṃ dethā’’ti āha. ‘‘Āma devī’’ti. ‘‘Tena hi mayhaṃ dethā’’ti. ‘‘Kiṃ pana te sīlaṃ, kathehi, sace me ruccati, dassāmi te puttavara’’nti. Sā tassa vacanaṃ sutvā ‘‘tena hi suṇāhī’’ti vatvā attano sīlaguṇaṃ kathentī pannarasa gāthā abhāsi –

::hangnum
102\.
::

::gatha1
‘‘Mahesī surucino bhariyā, ānītā paṭhamaṃ ahaṃ;
::

::gathalast
Dasa vassasahassāni, yaṃ maṃ surucimānayi.
::

::hangnum
103\.
::

::gatha1
‘‘Sāhaṃ brāhmaṇa rājānaṃ, vedehaṃ mithilaggahaṃ;
::

::gatha2
Nābhijānāmi kāyena, vācāya uda cetasā;
::

::gathalast
Suruciṃ atimaññittha, āvi vā yadi vā raho.
::

::hangnum
104\.
::

::gatha1
‘‘Etena {pb:V:4.0285}{pb:P:4.0320} saccavajjena, putto uppajjataṃ ise;
::

::gathalast
Musā me bhaṇamānāya, muddhā phalatu sattadhā.
::

::hangnum
105\.
::

::gatha1
‘‘Bhattu mama sassu mātā, pitā cāpi ca sassuro;
::

::gathalast
Te maṃ brahme vinetāro, yāva aṭṭhaṃsu jīvitaṃ.
::

::hangnum
106\.
::

::gatha1
‘‘Sāhaṃ ahiṃsāratinī, kāmasā dhammacārinī;
::

::gathalast
Sakkaccaṃ te upaṭṭhāsiṃ, rattindivamatanditā.
::

::hangnum
107\.
::

::gatha1
‘‘Etena saccavajjena, putto uppajjataṃ ise;
::

::gathalast
Musā me bhaṇamānāya, muddhā phalatu sattadhā.
::

::hangnum
108\.
::

::gatha1
‘‘Soḷasitthisahassāni{pb:M:4.0320}, sahabhariyāni brāhmaṇa;
::

::gathalast
Tāsu issā vā kodho vā, nāhu mayhaṃ kudācanaṃ.
::

::hangnum
109\.
::

::gatha1
‘‘Hitena tāsaṃ nandāmi, na ca me kāci appiyā;
::

::gathalast
Attānaṃvānukampāmi, sadā sabbā sapattiyo.
::

::hangnum
110\.
::

::gatha1
‘‘Etena saccavajjena, putto uppajjataṃ ise;
::

::gathalast
Musā me bhaṇamānāya, muddhā phalatu sattadhā.
::

::hangnum
111\.
::

::gatha1
‘‘Dāse kammakare pesse, ye caññe anujīvino;
::

::gathalast
Pesemi sahadhammena, sadā pamuditindriyā.
::

::hangnum
112\.
::

::gatha1
‘‘Etena saccavajjena, putto uppajjataṃ ise;
::

::gathalast
Musā me bhaṇamānāya, muddhā phalatu sattadhā.
::

::hangnum
113\.
::

::gatha1
‘‘Samaṇe brāhmaṇe cāpi, aññe cāpi vanibbake;
::

::gathalast
Tappemi annapānena, sadā payatapāṇinī.
::

::hangnum
114\.
::

::gatha1
‘‘Etena {pb:V:4.0286} saccavajjena, putto uppajjataṃ ise;
::

::gathalast
Musā me bhaṇamānāya, muddhā phalatu sattadhā.
::

::hangnum
115\.
::

::gatha1
‘‘Cātuddasiṃ pañcaddasiṃ, yā ca pakkhassa aṭṭhamī;
::

::gatha2
Pāṭihāriyapakkhañca, aṭṭhaṅgasusamāgataṃ;
::

::gathalast
Uposathaṃ upavasāmi, sadā sīlesu saṃvutā.
::

::hangnum
116\.
::

::gatha1
‘‘Etena saccavajjena, putto uppajjataṃ ise;
::

::gathalast
Musā me bhaṇamānāya, muddhā phalatu sattadhā’’ti.
::

Tattha **mahesī**ti aggamahesī. **Surucino**ti surucirañño. **Paṭhama**nti soḷasannaṃ itthisahassānaṃ sabbapaṭhamaṃ. **Yaṃ ma**nti yasmiṃ kāle maṃ suruci ānayi, tato paṭṭhāya ahaṃ dasa vassasahassāni ekikāva imasmiṃ gehe vasiṃ. **Atimaññitthā**ti muhuttampi sammukhā vā parammukhā vā atimaññinti idaṃ atikkamitvā maññanaṃ na jānāmi na sarāmi. **Ise**ti taṃ ālapati.

**Te** {pb:M:4.0321} **ma**nti sasuro ca sassu cāti te ubhopi maṃ **vinetāro,** tehi vinītā amhi, te {pb:P:4.0321} me yāva jīviṃsu, tāva ovādamadaṃsu. **Ahiṃsāratinī**ti ahiṃsāsaṅkhātāya ratiyā samannāgatā. Mayā hi kunthakipillikopi na hiṃsitapubbo. **Kāmasā**ti ekanteneva. **Dhammacārinī**ti dasakusalakammapathesu pūremi. **Upaṭṭhāsi**nti pādaparikammādīni kiccāni karontī upaṭṭhahiṃ.

**Sahabhariyānī**ti mayā saha ekasāmikassa bhariyabhūtāni. **Nāhū**ti kilesaṃ nissāya issādhammo vā kodhadhammo vā mayhaṃ na bhūtapubbo. **Hitenā**ti yaṃ tāsaṃ hitaṃ, teneva nandāmi, ure vutthadhītaro viya tā disvā tussāmi. **Kācī**ti tāsu ekāpi mayhaṃ appiyā nāma natthi, sabbāpi piyakāyeva. **Anukampāmī**ti muducittena sabbā soḷasasahassāpi tā attānaṃ viya anukampāmi.

**Sahadhammenā**ti nayena kāraṇena yo yaṃ kātuṃ sakkoti, taṃ tasmiṃ kamme payojemīti attho. **Pamuditindriyā**ti pesentī ca niccaṃ pamuditindriyāva hutvā pesemi, ‘‘are duṭṭha dāsa idaṃ {pb:V:4.0287} nāma karohī’ti evaṃ kujjhitvā na me koci katthaci pesitapubbo. **Payatapāṇinī**ti dhotahatthā pasāritahatthāva hutvā. **Pāṭihāriyapakkhañcā**ti aṭṭhamīcātuddasīpannarasīnaṃ paccuggamanānuggamanavasena cattāro divasā. **Sadā**ti niccakālaṃ pañcasu sīlesu saṃvutā, tehi pihitagopitattabhāvāva homīti.

Evaṃ tassā gāthāya satenapi sahassenapi vaṇṇiyamānānaṃ guṇānaṃ pamāṇaṃ nāma natthi, tāya pannarasahi gāthāhi attano guṇānaṃ vaṇṇitakāleyeva sakko attano bahukaraṇīyatāya tassā kathaṃ avicchinditvā ‘‘pahūtā abbhutāyeva te guṇā’’ti taṃ pasaṃsanto gāthādvayamāha –

::hangnum
117\.
::

::gatha1
‘‘Sabbeva te dhammaguṇā, rājaputti yasassini;
::

::gathalast
Saṃvijjanti tayi bhadde, ye tvaṃ kittesi attani.
::

::hangnum
118\.
::

::gatha1
‘‘Khattiyo {pb:M:4.0322} jātisampanno, abhijāto yasassimā;
::

::gathalast
Dhammarājā videhānaṃ, putto uppajjate tavā’’ti.
::

Tattha **dhammaguṇā**ti sabhāvaguṇā bhūtaguṇā. **Saṃvijjantī**ti ye tayā vuttā, te sabbeva tayi upalabbhanti. **Abhijāto**ti atijāto suddhajāto. **Yasassimā**ti yasasampannena parivārasampannena samannāgato. **Uppajjate**ti evarūpo putto tava uppajjissati, mā cintayīti.

Sā tassa vacanaṃ sutvā somanassajātā taṃ pucchantī dve gāthā abhāsi –

::hangnum
119\.
::

::gatha1
‘‘Dummī {pb:P:4.0322} rajojalladharo, aghe vehāyasaṃ ṭhito;
::

::gathalast
Manuññaṃ bhāsase vācaṃ, yaṃ mayhaṃ hadayaṅgamaṃ.
::

::hangnum
120\.
::

::gatha1
‘‘Devatānusi saggamhā, isi vāsi mahiddhiko;
::

::gathalast
Ko vāsi tvaṃ anuppatto, attānaṃ me pavedayā’’ti.
::

Tattha **dummī**ti anañjitāmaṇḍito sakko āgacchanto ramaṇīyena tāpasavesena āgato, pabbajitavesena āgatattā pana sā evamāha. **Aghe**ti appaṭighe ṭhāne. **Yaṃ mayha**nti yaṃ etaṃ manuññaṃ {pb:V:4.0288} vācaṃ mayhaṃ bhāsasi, taṃ bhāsamāno tvaṃ devatānusi saggamhā idhāgato. **Isi vāsi mahiddhiko**ti yakkhādīsu ko vā tvaṃ asi idhānuppatto, attānaṃ me pavedaya, yathābhūtaṃ kathehīti vadati.

Sakko tassā kathento cha gāthā abhāsi –

::hangnum
121\.
::

::gatha1
‘‘Yaṃ devasaṅghā vandanti, sudhammāyaṃ samāgatā;
::

::gathalast
Sohaṃ sakko sahassakkho, āgatosmi tavantike.
::

::hangnum
122\.
::

::gatha1
‘‘Itthiyo jīvalokasmiṃ, yā hoti samacārinī;
::

::gathalast
Medhāvinī sīlavatī, sassudevā patibbatā.
::

::hangnum
123\.
::

::gatha1
‘‘Tādisāya {pb:M:4.0323} sumedhāya, sucikammāya nāriyā;
::

::gathalast
Devā dassanamāyanti, mānusiyā amānusā.
::

::hangnum
124\.
::

::gatha1
‘‘Tvañca bhadde suciṇṇena, pubbe sucaritena ca;
::

::gathalast
Idha rājakule jātā, sabbakāmasamiddhinī.
::

::hangnum
125\.
::

::gatha1
‘‘Ayañca te rājaputti, ubhayattha kaṭaggaho;
::

::gathalast
Devalokūpapattī ca, kittī ca idha jīvite.
::

::hangnum
126\.
::

::gatha1
‘‘Ciraṃ sumedhe sukhinī, dhammamattani pālaya;
::

::gathalast
Esāhaṃ tidivaṃ yāmi, piyaṃ me tava dassana’’nti.
::

Tattha **sahassakkho**ti atthasahassassa taṃmuhuttaṃ dassanavasena sahassakkho. **Itthiyo**ti itthī. **Samacārinī**ti tīhi dvārehi samacariyāya samannāgatā. **Tādisāyā**ti tathārūpāya. **Sumedhāyā**ti supaññāya. **Ubhayattha kaṭaggaho**ti ayaṃ tava imasmiñca attabhāve anāgate ca jayaggāho. Tesu anāgate devalokuppatti ca idha jīvite pavattamāne kitti cāti ayaṃ ubhayattha kaṭaggaho nāma. **Dhamma**nti evaṃ sabhāvaguṇaṃ ciraṃ attani pālaya. **Esāha**nti eso ahaṃ. **Piyaṃ me**ti mayhaṃ tava dassanaṃ piyaṃ.

Devaloke {pb:V:4.0289}{pb:P:4.0323} pana me kiccakaraṇīyaṃ atthi, tasmā gacchāmi, tvaṃ appamattā hohīti tassā ovādaṃ datvā pakkāmi. Naḷakāradevaputto pana paccūsakāle cavitvā tassā kucchiyaṃ paṭisandhiṃ gaṇhi. Sā gabbhassa patiṭṭhitabhāvaṃ ñatvā rañño ārocesi, rājā gabbhassa parihāraṃ adāsi. Sā dasamāsaccayena puttaṃ vijāyi, ‘‘mahāpanādo’’tissa nāmaṃ kariṃsu. Ubhayaraṭṭhavāsino ‘‘sāmiputtassa no khīramūla’’nti ekekaṃ kahāpaṇaṃ rājaṅgaṇe khipiṃsu, mahādhanarāsi ahosi. Raññā paṭikkhittāpi ‘‘sāmiputtassa no vaḍḍhitakāle paribbayo bhavissatī’’ti aggahetvāva pakkamiṃsu. Kumāro pana mahāparivārena vaḍḍhitvā vayappatto soḷasavassakāleyeva sabbasippesu nipphattiṃ pāpuṇi. Rājā puttassa vayaṃ oloketvā {pb:M:4.0324} deviṃ āha – ‘‘bhadde, puttassa me rajjābhisekakālo, ramaṇīyamassa pāsādaṃ kāretvā abhisekaṃ karissāmī’’ti. Sā ‘‘sādhu devā’’ti sampaṭicchi. Rājā vatthuvijjācariye pakkosāpetvā ‘‘tātā, vaḍḍhakiṃ gahetvā amhākaṃ nivesanato avidūre puttassa me pāsādaṃ māpetha, rajjena naṃ abhisiñcissāmā’’ti āha. Te ‘‘sādhu, devā’’ti bhūmippadesaṃ vīmaṃsanti.

Tasmiṃ khaṇe sakkassa bhavanaṃ uṇhākāraṃ dassesi. So taṃ kāraṇaṃ ñatvā vissakammaṃ āmantetvā ‘‘gaccha, tāta, mahāpanādakumārassa āyāmena navayojanikaṃ, vitthārato aṭṭhayojanikaṃ, ubbedhena pañcavīsatiyojanikaṃ, ratanapāsādaṃ māpehī’’ti pesesi. So vaḍḍhakīvesena vaḍḍhakīnaṃ santikaṃ gantvā ‘‘tumhe pātarāsaṃ bhuñjitvā ethā’’ti te pesetvā daṇḍakena bhūmiṃ pahari, tāvadeva vuttappakāro sattabhūmiko pāsādo uṭṭhahi. Mahāpanādassa pāsādamaṅgalaṃ, chattamaṅgalaṃ, āvāhamaṅgalanti tīṇi maṅgalāni ekatova ahesuṃ. Maṅgalaṭṭhāne ubhayaraṭṭhavāsino sannipatitvā maṅgalacchaṇena satta vassāni vītināmesuṃ. Neva ne rājā uyyojesi, tesaṃ vatthālaṅkārakhādanīyabhojanīyādi {pb:P:4.0324} sabbaṃ rājakulasantakameva ahosi. Te sattasaṃvaccharaccayena upakkositvā surucimahārājena ‘‘kimeta’’nti puṭṭhā ‘‘mahārāja, amhākaṃ maṅgalaṃ bhuñjantānaṃ satta vassāni gatāni, kadā maṅgalassa osānaṃ bhavissatī’’ti āhaṃsu. Tato rājā ‘‘tātā, puttena me ettakaṃ kālaṃ na hasitapubbaṃ, yadā so hasissati, tadā gamissathā’’ti āha. Atha mahājano bheriṃ carāpetvā naṭe sannipātesi. Cha naṭasahassāni sannipatitvā satta koṭṭhāsā hutvā naccantā rājānaṃ hasāpetuṃ nāsakkhiṃsu. Tassa kira dīgharattaṃ dibbanāṭakānaṃ diṭṭhattā tesaṃ naccaṃ amanuññaṃ ahosi.

Tadā bhaṇḍukaṇḍo ca paṇḍukaṇḍo cāti dve nāṭakajeṭṭhakā ‘‘mayaṃ rājānaṃ hasāpessāmā’’ti rājaṅgaṇaṃ pavisiṃsu. Tesu bhaṇḍukaṇḍo tāva rājadvāre mahantaṃ atulaṃ nāma ambaṃ {pb:V:4.0290} māpetvā suttaguḷaṃ khipitvā tassa sākhāya laggāpetvā suttena atulambaṃ abhiruhi. Atulamboti kira {pb:M:4.0325} vessavaṇassa ambo. Atha tampi vessavaṇassa dāsā gahetvā aṅgapaccaṅgāni chinditvā pātesuṃ, sesanāṭakā tāni samodhānetvā udakena abhisiñciṃsu. So pupphapaṭaṃ nivāsetvā ca pārupitvā ca naccantova uṭṭhahi. Mahāpanādo tampi disvā neva hasi. Paṇḍukaṇḍo naṭo rājaṅgaṇe dārucitakaṃ kāretvā attano parisāya saddhiṃ aggiṃ pāvisi. Tasmiṃ nibbute citakaṃ udakena abhisiñciṃsu. So sapariso pupphapaṭaṃ nivāsetvā ca pārupitvā ca naccantova uṭṭhahi. Tampi disvā rājā neva hasi. Iti taṃ hasāpetuṃ asakkontā manussā upaddutā ahesuṃ.

Sakko taṃ kāraṇaṃ ñatvā ‘‘gaccha, tāta, mahāpanādaṃ hasāpetvā ehī’’ti devanaṭaṃ pesesi. So āgantvā rājaṅgaṇe ākāse ṭhatvā upaḍḍhaaṅgaṃ nāma {pb:P:4.0325} dassesi, ekova hattho, ekova pādo, ekaṃ akkhi, ekā dāṭhā naccati calati phandati, sesaṃ niccalamahosi. Taṃ disvā mahāpanādo thokaṃ hasitaṃ akāsi. Mahājano pana hasanto hasanto hāsaṃ sandhāretuṃ satiṃ paccupaṭṭhāpetuṃ asakkonto aṅgāni vissajjetvā rājaṅgaṇeyeva pati, tasmiṃ kāle maṅgalaṃ niṭṭhitaṃ. Sesamettha ‘‘panādo nāma so rājā, yassa yūpo suvaṇṇayo’’ti mahāpanādajātakena vaṇṇetabbaṃ. Rājā mahāpanādo dānādīni puññāni katvā āyupariyosāne devalokameva gato.

Satthā imaṃ dhammadesanaṃ āharitvā ‘‘evaṃ, bhikkhave, visākhā pubbepi mama santikā varaṃ labhiyevā’’ti vatvā jātakaṃ samodhānesi – ‘‘tadā mahāpanādo bhaddaji ahosi, sumedhādevī visākhā, vissakammo ānando, sakko pana ahameva ahosi’’nti.

::centre
Surucijātakavaṇṇanā chaṭṭhā.
::



[490] 7. Pañcuposathajātakavaṇṇanā

**Appossukko dāni tuvaṃ kapotā**ti idaṃ satthā jetavane viharanto uposathike pañcasate upāsake ārabbha kathesi. Tadā hi satthā dhammasabhāyaṃ catuparisamajjhe alaṅkatabuddhāsane nisīditvā muducittena parisaṃ oloketvā ‘‘ajja upāsakānaṃ kathaṃ paṭicca desanā {pb:M:4.0326} samuṭṭhahissatī’’ti ñatvā upāsake āmantetvā ‘‘uposathikattha upāsakā’’ti pucchitvā ‘‘āma{pb:V:4.0291}, bhante’’ti vutte ‘‘sādhu vo kataṃ, uposatho nāmesa porāṇakapaṇḍitānaṃ vaṃso, porāṇakapaṇḍitā hi rāgādikilesaniggahatthaṃ uposathavāsaṃ vasiṃsū’’ti vatvā tehi yācito atītaṃ āhari.

Atīte magadharaṭṭhādīnaṃ tiṇṇaṃ raṭṭhānaṃ antare aṭavī ahosi. Bodhisatto magadharaṭṭhe brāhmaṇamahāsālakule nibbattitvā vayappatto kāme pahāya nikkhamitvā taṃ aṭaviṃ pavisitvā assamaṃ katvā isipabbajjaṃ pabbajitvā vāsaṃ kappesi. Tassa pana assamassa avidūre ekasmiṃ veḷugahane attano bhariyāya saddhiṃ kapotasakuṇo {pb:P:4.0326} vasati, ekasmiṃ vammike ahi, ekasmiṃ vanagumbe siṅgālo, ekasmiṃ vanagumbe accho. Te cattāropi kālena kālaṃ isiṃ upasaṅkamitvā dhammaṃ suṇanti.

Athekadivasaṃ kapoto bhariyāya saddhiṃ kulāvakā nikkhamitvā gocarāya pakkāmi. Tassa pacchato gacchantiṃ kapotiṃ eko seno gahetvā palāyi. Tassā viravasaddaṃ sutvā kapoto nivattitvā olokento taṃ tena hariyamānaṃ passi. Senopi naṃ viravantiṃyeva māretvā khādi. Kapoto tāya viyogena rāgapariḷāhena pariḍayhamāno cintesi ‘‘ayaṃ rāgo maṃ ativiya kilameti, na idāni imaṃ aniggahetvā gocarāya pakkamissāmī’’ti. So gocarapathaṃ pacchinditvā tāpasassa santikaṃ gantvā rāganiggahāya uposathaṃ samādiyitvā ekamantaṃ nipajji.

Sappopi ‘‘gocaraṃ pariyesissāmī’’ti vasanaṭṭhānā nikkhamitvā paccantagāme gāvīnaṃ vicaraṇaṭṭhāne gocaraṃ pariyesati. Tadā gāmabhojakassa sabbaseto maṅgalausabho gocaraṃ gahetvā ekasmiṃ vammikapāde jaṇṇunā patiṭṭhāya siṅgehi mattikaṃ gaṇhanto kīḷati, sappo gāvīnaṃ padasaddena bhīto taṃ vammikaṃ pavisituṃ pakkanto. Atha naṃ usabho pādena akkami. So taṃ kujjhitvā ḍaṃsi, usabho tattheva jīvitakkhayaṃ patto. Gāmavāsino ‘‘usabho kira mato’’ti sutvā sabbe ekato āgantvā roditvā kanditvā taṃ gandhamālādīhi pūjetvā āvāṭe nikhaṇitvā pakkamiṃsu. Sappo tesaṃ gatakāle nikkhamitvā ‘‘ahaṃ kodhaṃ nissāya imaṃ jīvitā voropetvā mahājanassa hadaye sokaṃ pavesesiṃ, na {pb:M:4.0327} dāni imaṃ kodhaṃ aniggahetvā gocarāya pakkamissāmī’’ti cintetvā nivattitvā taṃ assamaṃ gantvā kodhaniggahāya uposathaṃ samādiyitvā ekamantaṃ nipajji.

Siṅgālopi {pb:V:4.0292} gocaraṃ pariyesanto ekaṃ matahatthiṃ disvā ‘‘mahā me gocaro laddho’’ti tuṭṭho gantvā soṇḍāyaṃ ḍaṃsi, thambhe daṭṭhakālo viya ahosi. Tattha assādaṃ alabhitvā dante ḍaṃsi, pāsāṇe daṭṭhakālo viya ahosi. Kucchiyaṃ ḍaṃsi, kusule daṭṭhakālo viya ahosi. Naṅguṭṭhe ḍaṃsi, ayasalāke {pb:P:4.0327} daṭṭhakālo viya ahosi. Vaccamagge ḍaṃsi, ghatapūve daṭṭhakālo viya ahosi. So lobhavasena khādanto antokucchiyaṃ pāvisi, tattha chātakāle maṃsaṃ khādati, pipāsitakāle lohitaṃ pivati, nipajjanakāle antāni ca papphāsañca avattharitvā nipajji. So ‘‘idheva me annapānañca sayanañca nipphannaṃ, aññattha kiṃ karissāmī’’ti cintetvā tattheva abhirato bahi anikkhamitvā antokucchiyaṃyeva vasi. Aparabhāge vātātapena hatthikuṇape sukkhante karīsamaggo pihito, siṅgālo antokucchiyaṃ nipajjamāno appamaṃsalohito paṇḍusarīro hutvā nikkhamanamaggaṃ na passi. Athekadivasaṃ akālamegho vassi, karīsamaggo temiyamāno mudu hutvā vivaraṃ dassesi. Siṅgālo chiddaṃ disvā ‘‘aticiramhi kilanto, iminā chiddena palāyissāmī’’ti karīsamaggaṃ sīsena pahari. Tassa sambādhaṭṭhānena vegena nikkhantassa sinnasarīrassa sabbāni lomāni karīsamagge laggāni, tālakando viya nillomasarīro hutvā nikkhami. So ‘‘lobhaṃ nissāya mayā idaṃ dukkhaṃ anubhūtaṃ, na dāni imaṃ aniggahetvā gocaraṃ gaṇhissāmī’’ti cintetvā taṃ assamaṃ gantvā lobhaniggahatthāya uposathaṃ samādiyitvā ekamantaṃ nipajji.

Acchopi araññā nikkhamitvā atricchābhibhūto mallaraṭṭhe paccantagāmaṃ gato. Gāmavāsino ‘‘accho kira āgato’’ti dhanudaṇḍādihatthā nikkhamitvā tena paviṭṭhaṃ gumbaṃ parivāresuṃ. So mahājanena parivāritabhāvaṃ ñatvā nikkhamitvā palāyi, palāyantameva taṃ dhanūhi ceva daṇḍādīhi ca pothesuṃ. So bhinnena sīsena lohitena galantena attano vasanaṭṭhānaṃ {pb:M:4.0328} gantvā ‘‘idaṃ dukkhaṃ mama atricchālobhavasena uppannaṃ, na dāni imaṃ aniggahetvā gocaraṃ gaṇhissāmī’’ti cintetvā taṃ assamaṃ gantvā atricchāniggahāya uposathaṃ samādiyitvā {pb:P:4.0328} ekamantaṃ nipajji.

Tāpasopi attano jātiṃ nissāya mānavasiko hutvā jhānaṃ uppādetuṃ na sakkoti. Atheko paccekabuddho tassa mānanissitabhāvaṃ ñatvā ‘‘ayaṃ na lāmakasatto, buddhaṅkuro esa, imasmiṃyeva bhaddakappe sabbaññutaṃ pāpuṇissati, imassa mānaniggahaṃ katvā samāpattinibbattanākāraṃ karissāmī’’ti tasmiṃ paṇṇasālāya nisinneyeva uttarahimavantato āgantvā tassa pāsāṇaphalake nisīdi. So nikkhamitvā taṃ attano āsane nisinnaṃ disvā {pb:V:4.0293} mānanissitabhāvena anattamano hutvā taṃ upasaṅkamitvā accharaṃ paharitvā ‘‘nassa, vasala, kāḷakaṇṇi, muṇḍaka, samaṇaka, kimatthaṃ mama nisinnaphalake nisinnosī’’ti āha. Atha naṃ so ‘‘sappurisa, kasmā mānanissitosi, ahaṃ paṭividdhapaccekabodhiñāṇo, tvaṃ imasmiṃyeva bhaddakappe sabbaññubuddho bhavissasi, buddhaṅkurosi, pāramiyo pūretvā āgato aññaṃ ettakaṃ nāma kālaṃ atikkamitvā buddho bhavissasi, buddhattabhāve ṭhito siddhattho nāma bhavissasī’’ti nāmañca gottañca kulañca aggasāvakādayo ca sabbe ācikkhitvā ‘‘kimatthaṃ tvaṃ mānanissito hutvā pharuso hosi, nayidaṃ tava anucchavika’’nti ovādamadāsi. So tena evaṃ vuttopi neva naṃ vandi, na ca ‘‘kadāhaṃ buddho bhavissāmī’’tiādīni pucchi. Atha naṃ paccekabuddho ‘‘tava jātiyā mama guṇānaṃ mahantabhāvaṃ jāna, sace sakkosi, ahaṃ viya ākāse vicarāhī’’ti vatvā ākāse uppatitvā attano pādapaṃsuṃ tassa jaṭāmaṇḍale vikiranto uttarahimavantameva gato.

Tāpaso tassa gatakāle saṃvegappatto hutvā ‘‘ayaṃ samaṇo evaṃ garusarīro vātamukhe khittatūlapicu viya ākāse pakkhando, ahaṃ jātimānena evarūpassa paccekabuddhassa neva pāde vandiṃ, na ca ‘‘kadāhaṃ buddho bhavissāmī’ti pucchiṃ, jāti nāmesā kiṃ karissati, imasmiṃ loke sīlacaraṇameva mahantaṃ, ayaṃ kho pana {pb:P:4.0329} me māno vaḍḍhanto nirayaṃ upanessati, na idāni imaṃ mānaṃ aniggahetvā phalāphalatthāya gamissāmī’’ti paṇṇasālaṃ pavisitvā mānaniggahāya uposathaṃ samādāya kaṭṭhattharikāya {pb:M:4.0329} nisinno mahāñāṇo kulaputto mānaṃ niggahetvā kasiṇaṃ vaḍḍhetvā abhiññā ca samāpattiyo ca nibbattetvā nikkhamitvā caṅkamanakoṭiyaṃ pāsāṇaphalake nisīdi. Atha naṃ kapotādayo upasaṅkamitvā vanditvā ekamantaṃ nisīdiṃsu. Mahāsatto kapotaṃ pucchi ‘‘tvaṃ aññesu divasesu na imāya velāya āgacchasi, gocaraṃ pariyesasi, kiṃ nu kho ajja uposathiko jātosī’’ti? ‘‘Āma bhante’’ti. Atha naṃ ‘‘kena kāraṇenā’’ti pucchanto paṭhamaṃ gāthamāha –

::hangnum
127\.
::

::gatha1
‘‘Appossukko dāni tuvaṃ kapota, vihaṅgama na tava bhojanattho;
::

::gathalast
Khudaṃ pipāsaṃ adhivāsayanto, kasmā bhavaṃposathiko kapotā’’ti.
::

Tattha **appossukko**ti nirālayo. **Na tava bhojanattho**ti kiṃ ajja tava bhojanena attho natthi.

Taṃ {pb:V:4.0294} sutvā kapoto dve gāthā abhāsi –

::hangnum
128\.
::

::gatha1
‘‘Ahaṃ pure giddhigato kapotiyā, asmiṃ padesasmimubho ramāma;
::

::gathalast
Athaggahī sākuṇiko kapotiṃ, akāmako tāya vinā ahosiṃ.
::

::hangnum
129\.
::

::gatha1
‘‘Nānābhavā vippayogena tassā, manomayaṃ vedana vedayāmi;
::

::gathalast
Tasmā ahaṃposathaṃ pālayāmi, rāgo mamaṃ mā punarāgamāsī’’ti.
::

Tattha **ramāmā**ti imasmiṃ bhūmibhāge kāmaratiyā ramāma. **Sākuṇiko**ti senasakuṇo.

Kapotena {pb:P:4.0330} attano uposathakamme vaṇṇite mahāsatto sappādīsu ekekaṃ pucchi. Tepi yathābhūtaṃ byākariṃsu –

::hangnum
130\.
::

::gatha1
‘‘Anujjugāmī {pb:M:4.0330} uragā dujivha, dāṭhāvudho ghoravisosi sappa;
::

::gathalast
Khudaṃ pipāsaṃ adhivāsayanto, kasmā bhavaṃposathiko nu dīgha.
::

::hangnum
131\.
::

::gatha1
‘‘Usabho ahū balavā gāmikassa, calakkakū vaṇṇabalūpapanno;
::

::gathalast
So maṃ akkami taṃ kupito aḍaṃsiṃ, dukkhābhituṇṇo maraṇaṃ upāgā.
::

::hangnum
132\.
::

::gatha1
‘‘Tato janā nikkhamitvāna gāmā, kanditvā roditvā apakkamiṃsu;
::

::gathalast
Tasmā ahaṃposathaṃ pālayāmi, kodho mamaṃ mā punarāgamāsi.
::

::hangnum
133\.
::

::gatha1
‘‘Matāna maṃsāni bahū susāne, manuññarūpaṃ tava bhojane taṃ;
::

::gathalast
Khudaṃ pipāsaṃ adhivāsayanto, kasmā bhavaṃposathiko siṅgāla.
::

::hangnum
134\.
::

::gatha1
‘‘Pavisi kucchiṃ mahato gajassa, kuṇape rato hatthimaṃsesu giddho;
::

::gathalast
Uṇho ca vāto tikhiṇā ca rasmiyo, te sosayuṃ tassa karīsamaggaṃ.
::

::hangnum
135\.
::

::gatha1
‘‘Kiso ca paṇḍū ca ahaṃ bhadante, na me ahū nikkhamanāya maggo;
::

::gathalast
Mahā ca megho sahasā pavassi, so temayī tassa karīsamaggaṃ.
::

::hangnum
136\.
::

::gatha1
‘‘Tato {pb:V:4.0295} ahaṃ nikkhamisaṃ bhadante, cando yathā rāhumukhā pamutto;
::

::gathalast
Tasmā {pb:P:4.0331} ahaṃposathaṃ pālayāmi, lobho mamaṃ mā punarāgamāsi.
::

::hangnum
137\.
::

::gatha1
‘‘Vammīkathūpasmiṃ {pb:M:4.0331} kipillikāni, nippothayanto tuvaṃ pure carāsi;
::

::gathalast
Khudaṃ pipāsaṃ adhivāsayanto, kasmā bhavaṃposathiko nu accha.
::

::hangnum
138\.
::

::gatha1
‘‘Sakaṃ niketaṃ atihīḷayāno, atricchatā mallagāmaṃ agacchiṃ;
::

::gathalast
Tato janā nikkhamitvāna gāmā, kodaṇḍakena paripothayiṃsu maṃ.
::

::hangnum
139\.
::

::gatha1
‘‘So bhinnasīso ruhiramakkhitaṅgo, paccāgamāsiṃ sakaṃ niketaṃ;
::

::gathalast
Tasmā ahaṃposathaṃ pālayāmi, atricchatā mā punarāgamāsī’’ti.
::

Tattha **anujjugāmī**tiādīhi taṃ ālapati. **Calakkakū**ti calamānakakudho. **Dukkhābhituṇṇo**ti so usabho dukkhena abhituṇṇo āturo hutvā. **Bahū**ti bahūni. **Pavisī**ti pāvisiṃ. **Rasmiyo**ti sūriyarasmiyo. **Nikkhamisa**nti nikkhamiṃ. **Kipillikānī**ti upacikāyo. **Nippothayanto**ti khādamāno. **Atihīḷayāno**ti atimaññanto nindanto garahanto. **Kodaṇḍakenā**ti dhanudaṇḍakehi ceva muggarehi ca.

Evaṃ te cattāropi attano uposathakammaṃ vaṇṇetvā uṭṭhāya mahāsattaṃ vanditvā ‘‘bhante, tumhe aññesu divasesu imāya velāya phalāphalatthāya gacchatha, ajja agantvā kasmā uposathikatthā’’ti pucchantā gāthamāhaṃsu –

::hangnum
140\.
::

::gatha1
‘‘Yaṃ no apucchittha tuvaṃ bhadante, sabbeva byākarimha yathāpajānaṃ;
::

::gathalast
Mayampi pucchāma tuvaṃ bhadante, kasmā bhavaṃposathiko nu brahme’’ti.
::

Sopi {pb:P:4.0332}{pb:M:4.0332} nesaṃ byākāsi –

::hangnum
141\.
::

::gatha1
‘‘Anūpalitto mama assamamhi, paccekabuddho muhuttaṃ nisīdi;
::

::gathalast
So maṃ avedī gatimāgatiñca, nāmañca gottaṃ caraṇañca sabbaṃ.
::

::hangnum
142\.
::

::gatha1
‘‘Evampahaṃ {pb:V:4.0296} na vandi tassa pāde, na cāpi naṃ mānagatena pucchiṃ;
::

::gathalast
Tasmā ahaṃposathaṃ pālayāmi, māno mamaṃ mā punarāgamāsī’’ti.
::

Tattha **yaṃ no**ti yaṃ atthaṃ tvaṃ amhe apucchi. **Yathāpajāna**nti attano pajānananiyāmena taṃ mayaṃ byākarimha. **Anūpalitto**ti sabbakilesehi alitto. **So maṃ avedī**ti so mama idāni gantabbaṭṭhānañca gataṭṭhānañca ‘‘anāgate tvaṃ evaṃnāmo buddho bhavissasi evaṃgotto, evarūpaṃ te sīlacaraṇaṃ bhavissatī’’ti evaṃ nāmañca gottañca caraṇañca sabbaṃ maṃ avedi jānāpesi, kathesīti attho. **Evampahaṃ na vandī**ti evaṃ kathentassapi tassa ahaṃ attano mānaṃ nissāya pāde na vandinti.

Evaṃ mahāsatto attano uposathakāraṇaṃ kathetvā te ovaditvā uyyojetvā paṇṇasālaṃ pāvisi, itarepi yathāṭṭhānāni agamaṃsu. Mahāsatto aparihīnajjhāno brahmalokaparāyaṇo ahosi, itare ca tassovāde ṭhatvā saggaparāyaṇā ahesuṃ.

Satthā imaṃ dhammadesanaṃ āharitvā ‘‘evaṃ upāsakā, uposatho nāmesa porāṇakapaṇḍitānaṃ vaṃso, upavasitabbo uposathavāso’’ti vatvā jātakaṃ samodhānesi – ‘‘tadā kapoto anuruddho ahosi, accho kassapo, siṅgālo moggallāno, sappo sāriputto, tāpaso pana ahameva ahosi’’nti.

::centre
Pañcuposathajātakavaṇṇanā sattamā.
::



[491] 8. Mahāmorajātakavaṇṇanā

**Sace** {pb:M:4.0333} **hi tyāhaṃ dhanahetu gāhito**ti idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. Tañhi bhikkhuṃ satthā ‘‘saccaṃ kira tvaṃ {pb:P:4.0333} ukkaṇṭhitosī’’ti pucchitvā ‘‘saccaṃ, bhante’’ti vutte ‘‘bhikkhu ayaṃ nandīrāgo tādisaṃ kiṃ nāma nālolessati, na hi sineruubbāhanakavāto sāmante purāṇapaṇṇassa lajjati, pubbe satta vassasatāni antokilesasamudācāraṃ vāretvā viharante visuddhasattepesa ālolesiyevā’’ti vatvā atītaṃ āhari.

Atīte {pb:V:4.0297} bārāṇasiyaṃ brahmadatte rajjaṃ kārente bodhisatto paccantapadese morasakuṇiyā kucchimhi paṭisandhiṃ aggahesi. Gabbhe paripākagate mātā gocarabhūmiyaṃ aṇḍaṃ pātetvā pakkāmi. Aṇḍañca nāma mātu arogabhāve sati aññasmiṃ dīghajātikādiparipanthe ca avijjamāne na nassati. Tasmā taṃ aṇḍaṃ kaṇikāramakulaṃ viya suvaṇṇavaṇṇaṃ hutvā pariṇatakāle attano dhammatāya bhijji, suvaṇṇavaṇṇo moracchāpo nikkhami. Tassa dve akkhīni jiñjukāphalasadisāni, tuṇḍaṃ pavāḷavaṇṇaṃ, tisso rattarājiyo gīvaṃ parikkhipitvā piṭṭhimajjhena agamaṃsu. So vayappatto bhaṇḍasakaṭamattasarīro abhirūpo ahosi. Taṃ sabbe nīlamorā sannipatitvā rājānaṃ katvā parivārayiṃsu.

So ekadivasaṃ udakasoṇḍiyaṃ pānīyaṃ pivanto attano rūpasampattiṃ disvā cintesi ‘‘ahaṃ sabbamorehi atirekarūpasobho, sacāhaṃ imehi saddhiṃ manussapathe vasissāmi, paripantho me uppajjissati, himavantaṃ gantvā ekakova phāsukaṭṭhāne vasissāmī’’ti. So rattibhāge moresu paṭisallīnesu kañci ajānāpetvā uppatitvā himavantaṃ pavisitvā tisso pabbatarājiyo atikkamma catutthāya pabbatarājiyā ekasmiṃ araññe padumasañchanno jātassaro atthi, tassa avidūre ekaṃ pabbataṃ nissāya ṭhito mahānigrodharukkho atthi, tassa sākhāya nilīyi. Tassa pana pabbatassa vemajjhe manāpā guhā atthi. So tattha vasitukāmo hutvā tassā pamukhe pabbatatale nilīyi. Taṃ pana ṭhānaṃ neva heṭṭhābhāgena {pb:M:4.0334} abhiruhituṃ, na uparibhāgena otarituṃ sakkā, biḷāladīghajātikamanussabhayehi {pb:P:4.0334} vimuttaṃ. So ‘‘idaṃ me phāsukaṭṭhāna’’nti taṃ divasaṃ tattheva vasitvā punadivase pabbataguhāto uṭṭhāya pabbatamatthake puratthābhimukho nisinno udentaṃ sūriyamaṇḍalaṃ disvā attano divārakkhāvaraṇatthāya ‘‘udetayaṃ cakkhumā ekarājā’’ti parittaṃ katvā gocarabhūmiyaṃ otaritvā gocaraṃ gahetvā sāyaṃ āgantvā pabbatamatthake pacchābhimukho nisinno atthaṅgataṃ sūriyamaṇḍalaṃ disvā attano rattirakkhāvaraṇatthāya ‘‘apetayaṃ cakkhumā ekarājā’’ti parittaṃ katvā etenupāyena vasati.

Atha naṃ ekadivasaṃ eko luddaputto araññe vicaranto pabbatamatthake nisinnaṃ moraṃ disvā attano nivesanaṃ āgantvā maraṇāsannakāle puttaṃ āha – ‘‘tāta, catutthāya pabbatarājiyā araññe suvaṇṇavaṇṇo moro atthi, sace rājā pucchati, ācikkheyyāsī’’ti. Athekasmiṃ divase bārāṇasirañño khemā nāma aggamahesī paccūsakāle supinaṃ passi. Evarūpo supino ahosi – ‘‘suvaṇṇavaṇṇo moro dhammaṃ deseti, sā sādhukāraṃ datvā dhammaṃ suṇāti, moro dhammaṃ desetvā uṭṭhāya pakkāmi’’. Sā ‘‘morarājā gacchati, gaṇhatha {pb:V:4.0298} na’’nti vadantīyeva pabujjhi, pabujjhitvā ca pana supinabhāvaṃ ñatvā ‘‘supinoti vutte rājā na ādaraṃ karissati, ‘dohaḷo me’ti vutte karissatī’’ti cintetvā dohaḷinī viya hutvā nipajji. Atha naṃ rājā upasaṅkamitvā pucchi ‘‘bhadde, kiṃ te aphāsuka’’nti. ‘‘Dohaḷo me uppanno’’ti. ‘‘Kiṃ icchasi bhadde’’ti? ‘‘Suvaṇṇavaṇṇassa morassa dhammaṃ sotuṃ devā’’ti. ‘‘Bhadde, kuto evarūpaṃ moraṃ lacchāmī’’ti? ‘‘Deva, sace na labhāmi, jīvitaṃ me natthī’’ti. ‘‘Bhadde, mā cintayi, sace katthaci atthi, labhissasī’’ti rājā naṃ assāsetvā gantvā rājāsane nisinno amacce pucchi ‘‘ambho, devī suvaṇṇavaṇṇassa morassa dhammaṃ sotukāmā, morā {pb:P:4.0335} nāma suvaṇṇavaṇṇā hontī’’ti? ‘‘Brāhmaṇā jānissanti devā’’ti.

Rājā brāhmaṇe pakkosāpetvā pucchi. Brāhmaṇā evamāhaṃsu ‘‘mahārāja jalajesu macchakacchapakakkaṭakā, thalajesu migā haṃsā morā tittirā ete tiracchānagatā ca manussā ca suvaṇṇavaṇṇā hontīti amhākaṃ lakkhaṇamantesu āgata’’nti. Rājā attano vijite luddaputte sannipātetvā ‘‘suvaṇṇavaṇṇo moro vo diṭṭhapubbo’’ti pucchi. Sesā ‘‘na {pb:M:4.0335} diṭṭhapubbo’’ti āhaṃsu. Yassa pana pitarā ācikkhitaṃ, so āha – ‘‘mayāpi na diṭṭhapubbo, pitā pana me ‘asukaṭṭhāne nāma suvaṇṇavaṇṇo moro atthī’ti kathesī’’ti. Atha naṃ rājā ‘‘samma, mayhañca deviyā ca jīvitaṃ dinnaṃ bhavissati, gantvā taṃ bandhitvā ānehī’’ti bahuṃ dhanaṃ datvā uyyojesi. So puttadārassa dhanaṃ datvā tattha gantvā mahāsattaṃ disvā pāse oḍḍetvā ‘‘ajja bajjhissati, ajja bajjhissatī’’ti abajjhitvāva mato, devīpi patthanaṃ alabhantī matā. Rājā ‘‘taṃ moraṃ nissāya piyabhariyā me matā’’ti kujjhitvā kodhavasiko hutvā ‘‘himavante catutthāya pabbatarājiyā suvaṇṇavaṇṇo moro carati, tassa maṃsaṃ khāditvā ajarā amarā hontī’’ti suvaṇṇapaṭṭe likhāpetvā taṃ paṭṭaṃ sāramañjūsāyaṃ ṭhapetvā kālamakāsi.

Atha añño rājā ahosi. So suvaṇṇapaṭṭe akkharāni disvā ‘‘ajaro amaro bhavissāmī’’ti tassa gahaṇatthāya ekaṃ luddaputtaṃ pesesi. Sopi tattheva mato. Evaṃ cha rājaparivaṭṭā gatā, cha luddaputtā himavanteyeva matā. Sattamena pana raññā pesito sattamo luddo ‘‘ajja ajjevā’’ti satta saṃvaccharāni bajjhituṃ asakkonto cintesi ‘‘kiṃ nu kho imassa morarājassa pāde pāsassa asañcaraṇakāraṇa’’nti? Atha naṃ pariggaṇhanto sāyaṃpātaṃ parittaṃ karontaṃ disvā ‘‘imasmiṃ ṭhāne añño moro natthi, iminā brahmacārinā bhavitabbaṃ, brahmacariyānubhāvena {pb:P:4.0336} ceva parittānubhāvena cassa pādo pāse na bajjhatī’’ti nayato pariggahetvā {pb:V:4.0299} paccantajanapadaṃ gantvā ekaṃ moriṃ bandhitvā yathā sā accharāya pahaṭāya vassati, pāṇimhi pahaṭe naccati, evaṃ sikkhāpetvā ādāya gantvā bodhisattassa parittakaraṇato puretarameva pāsaṃ oḍḍetvā accharaṃ paharitvā moriṃ vassāpesi. Moro tassā saddaṃ suṇi, tāvadevassa satta vassasatāni sannisinnakileso phaṇaṃ karitvā daṇḍena pahaṭāsīviso viya uṭṭhahi. So kilesāturo hutvā parittaṃ kātuṃ asakkuṇitvāva vegena tassā santikaṃ gantvā pāse pādaṃ pavesentoyeva ākāsā otari. Satta vassasatāni asañcaraṇakapāso taṅkhaṇaññeva sañcaritvā pādaṃ bandhi.

Atha naṃ luddaputto yaṭṭhiagge olambantaṃ disvā cintesi ‘‘imaṃ morarājaṃ cha luddaputtā bandhituṃ nāsakkhiṃsu, ahampi satta vassāni nāsakkhiṃ, ajja {pb:M:4.0336} panesa imaṃ moriṃ nissāya kilesāturo hutvā parittaṃ kātuṃ asakkuṇitvā āgamma pāse baddho heṭṭhāsīsako olambati, evarūpo me sīlavā kilamito, evarūpaṃ rañño paṇṇākāratthāya netuṃ ayuttaṃ, kiṃ me raññā dinnena sakkārena, vissajjessāmi na’’nti. Puna cintesi ‘‘ayaṃ nāgabalo thāmasampanno mayi upasaṅkamante ‘esa maṃ māretuṃ āgacchatī’ti maraṇabhayatajjito phandamāno pādaṃ vā pakkhaṃ vā bhindeyya, anupagantvā pana paṭicchanne ṭhatvā khurappenassa pāsaṃ chindissāmi, tato sayameva yathāruciyā gamissatī’’ti. So paṭicchanne ṭhatvā dhanuṃ āropetvā khurappaṃ sannayhitvā ākaḍḍhi. Moropi ‘‘ayaṃ luddako maṃ kilesāturaṃ katvā baddhabhāvaṃ ñatvā nirāsaṅko āgacchissati, kahaṃ nu kho so’’ti cintetvā ito cito ca viloketvā dhanuṃ āropetvā ṭhitaṃ disvā ‘‘māretvā {pb:P:4.0337} maṃ ādāya gantukāmo bhavissatī’’ti maññamāno maraṇabhayatajjito hutvā jīvitaṃ yācanto paṭhamaṃ gāthamāha –

::hangnum
143\.
::

::gatha1
‘‘Sace hi tyāhaṃ dhanahetu gāhito, mā maṃ vadhī jīvagāhaṃ gahetvā;
::

::gathalast
Rañño ca maṃ samma upantikaṃ nehi, maññe dhanaṃ lacchasinapparūpa’’nti.
::

Tattha **sace hi tyāha**nti sace hi te ahaṃ. **Upantikaṃ nehī**ti upasantikaṃ nehi. **Lacchasinapparūpa**nti lacchasi anappakarūpaṃ.

Taṃ sutvā luddaputto cintesi – ‘‘morarājā, ‘ayaṃ maṃ vijjhitukāmatāya khurappaṃ sannayhī’ti maññati, assāsessāmi na’’nti. So assāsento dutiyaṃ gāthamāha –

::hangnum
144\.
::

::gatha1
‘‘Na {pb:V:4.0300} me ayaṃ tuyha vadhāya ajja, samāhito cāpadhure khurappo;
::

::gathalast
Pāsañca tyāhaṃ adhipātayissaṃ, yathāsukhaṃ gacchatu morarājā’’ti.
::

Tattha **adhipātayissa**nti chindayissaṃ.

Tato {pb:M:4.0337} morarājā dve gāthā abhāsi –

::hangnum
145\.
::

::gatha1
‘‘Yaṃ satta vassāni mamānubandhi, rattindivaṃ khuppipāsaṃ sahanto;
::

::gathalast
Atha kissa maṃ pāsavasūpanītaṃ, pamuttave icchasi bandhanasmā.
::

::hangnum
146\.
::

::gatha1
‘‘Pāṇātipātā virato nusajja, abhayaṃ nu te sabbabhūtesu dinnaṃ;
::

::gathalast
Yaṃ maṃ tuvaṃ pāsavasūpanītaṃ, pamuttave icchasi bandhanasmā’’ti.
::

Tattha **ya**nti yasmā maṃ ettakaṃ kālaṃ tvaṃ anubandhi, tasmā taṃ pucchāmi, atha kissa maṃ pāsavasaṃ upanītaṃ bandhanasmā pamocetuṃ icchasīti attho. **Virato nusajjā**ti virato nusi ajja. **Sabbabhūtesū**ti sabbasattānaṃ.

Ito {pb:P:4.0338} paraṃ –

::hangnum
147\.
::

::gatha1
‘‘Pāṇātipātā viratassa brūhi, abhayañca yo sabbabhūtesu deti;
::

::gathalast
Pucchāmi taṃ morarājetamatthaṃ, ito cuto kiṃ labhate sukhaṃ so.
::

::hangnum
148\.
::

::gatha1
‘‘Pāṇātipātā viratassa brūmi, abhayañca yo sabbabhūtesu deti;
::

::gathalast
Diṭṭheva dhamme labhate pasaṃsaṃ, saggañca so yāti sarīrabhedā.
::

::hangnum
149\.
::

::gatha1
‘‘Na santi devā iti āhu eke, idheva jīvo vibhavaṃ upeti;
::

::gatha2
Tathā phalaṃ sukatadukkaṭānaṃ, dattupaññattañca vadanti dānaṃ;
::

::gathalast
Tesaṃ vaco arahataṃ saddahāno, tasmā ahaṃ sakuṇe bādhayāmī’’ti. –
::

::unindented
Imā uttānasambandhagāthā pāḷinayena veditabbā.
::

Tattha {pb:V:4.0301}{pb:M:4.0338} **iti āhu eke**ti ekacce samaṇabrāhmaṇā evaṃ kathenti. **Tesaṃ vaco arahataṃ saddahāno**ti tassa kira kulūpakā ucchedavādino naggasamaṇakā. Te taṃ paccekabodhiñāṇassa upanissayasampannampi sattaṃ ucchedavādaṃ gaṇhāpesuṃ. So tehi saṃsaggena ‘‘kusalākusalaṃ natthī’’ti gahetvā sakuṇe māreti. Evaṃ mahāsāvajjā esā asappurisasevanā nāma. Teyeva ayaṃ ‘‘arahanto’’ti maññamāno evamāha.

Taṃ sutvā mahāsatto ‘‘tasseva paralokassa atthibhāvaṃ kathessāmī’’ti pāsayaṭṭhiyaṃ adhosiro olambamānova imaṃ gāthamāha –

::hangnum
150\.
::

::gatha1
‘‘Cando ca suriyo ca ubho sudassanā, gacchanti obhāsayamantalikkhe;
::

::gathalast
Imassa lokassa parassa vā te, kathaṃ nu te āhu manussaloke’’ti.
::

Tattha {pb:P:4.0339} **imassā**ti kiṃ nu te imassa lokassa santi, udāhu paralokassāti. Bhummatthe vā etaṃ sāmivacanaṃ. **Kathaṃ nu te**ti etesu vimānesu candimasūriyadevaputte kathaṃ nu kathenti, kiṃ atthīti kathenti, udāhu natthīti, kiṃ vā devā, udāhu manussāti?

Luddaputto gāthamāha –

::hangnum
151\.
::

::gatha1
‘‘Cando ca suriyo ca ubho sudassanā, gacchanti obhāsayamantalikkhe;
::

::gathalast
Parassa lokassa na te imassa, devāti te āhu manussaloke’’ti.
::

Atha naṃ mahāsatto āha –

::hangnum
152\.
::

::gatha1
‘‘Ettheva te nīhatā hīnavādā, ahetukā ye na vadanti kammaṃ;
::

::gathalast
Tathā phalaṃ sukatadukkaṭānaṃ, dattupaññattaṃ ye ca vadanti dāna’’nti.
::

Tattha {pb:M:4.0339} **ettheva te nihatā hīnavādā**ti sace candimasūriyā devaloke ṭhitā, na manussaloke, sace ca te devā, na manussā, ettheva ettake byākaraṇe te tava kulūpakā hīnavādā nīhatā honti. **Ahetukā** ‘‘visuddhiyā vā saṃkilesassa vā hetubhūtaṃ kammaṃ natthī’’ti evaṃvādā. **Dattupaññatta**nti ye ca dānaṃ ‘‘bālakehi paññatta’’nti vadanti.

So {pb:V:4.0302} mahāsatte kathente sallakkhetvā gāthādvayamāha –

::hangnum
153\.
::

::gatha1
‘‘Addhā hi saccaṃ vacanaṃ tavedaṃ, kathañhi dānaṃ aphalaṃ bhaveyya;
::

::gathalast
Tathā phalaṃ sukatadukkaṭānaṃ, dattupaññattañca kathaṃ bhaveyya.
::

::hangnum
154\.
::

::gatha1
‘‘Kathaṃkaro kintikaro kimācaraṃ, kiṃ sevamāno kena tapoguṇena;
::

::gathalast
Akkhāhi me morarājetamatthaṃ, yathā ahaṃ no nirayaṃ pateyya’’nti.
::

Tattha {pb:P:4.0340} **dattupaññattañcā**ti dānañca dattupaññattaṃ nāma kathaṃ bhaveyyāti attho. **Kathaṃkaro**ti katarakammaṃ karonto. **Kintikaro**ti kena kāraṇena karonto ahaṃ nirayaṃ na gaccheyyaṃ. Itarāni tasseva vevacanāni.

Taṃ sutvā mahāsatto ‘‘sacāhaṃ imaṃ pañhaṃ na kathessāmi, manussaloko tuccho viya kato bhavissati, tathevassa dhammikānaṃ samaṇabrāhmaṇānaṃ atthibhāvaṃ kathessāmī’’ti cintetvā dve gāthā abhāsi –

::hangnum
155\.
::

::gatha1
‘‘Ye keci atthi samaṇā pathabyā, kāsāyavatthā anagāriyā te;
::

::gathalast
Pātova piṇḍāya caranti kāle, vikālacariyā viratā hi santo.
::

::hangnum
156\.
::

::gatha1
‘‘Te {pb:M:4.0340} tattha kālenupasaṅkamitvā, pucchāhi yaṃ te manaso piyaṃ siyā;
::

::gathalast
Te te pavakkhanti yathāpajānaṃ, imassa lokassa parassa cattha’’nti.
::

Tattha **santo**ti santapāpā paṇḍitā paccekabuddhā. **Yathāpajāna**nti te tuyhaṃ attano pajānananiyāmena vakkhanti, kaṅkhaṃ te chinditvā kathessanti. **Imassa lokassa parassa cattha**nti iminā nāma kammena manussaloke nibbattanti, iminā devaloke, iminā nirayādīsūti evaṃ imassa ca parassa ca lokassa atthaṃ ācikkhissanti, te pucchāti.

Evañca pana vatvā nirayabhayena tajjesi. So pana pūritapāramī paccekabodhisatto sūriyarasmisamphassaṃ oloketvā ṭhitaṃ pariṇatapadumaṃ viya paripākagatañāṇo vicarati. So tassa dhammakathaṃ suṇanto ṭhitapadeneva ṭhito saṅkhāre pariggaṇhitvā tilakkhaṇaṃ sammasanto paccekabodhiñāṇaṃ {pb:V:4.0303} paṭivijjhi. Tassa paṭivedho ca mahāsattassa pāsato mokkho ca ekakkhaṇeyeva ahosi. Paccekabuddho sabbakilese padāletvā bhavapariyante ṭhitova udānaṃ udānanto gāthamāha –

::hangnum
157\.
::

::gatha1
‘‘Tacaṃva {pb:P:4.0341} jiṇṇaṃ urago purāṇaṃ, paṇḍūpalāsaṃ harito dumova;
::

::gathalast
Esappahīno mama luddabhāvo, jahāmahaṃ luddakabhāvamajjā’’ti.
::

Tassattho – yathā jiṇṇaṃ purāṇaṃ tacaṃ urago jahati, yathā ca harito sampajjamānanīlapatto dumo katthaci ṭhitaṃ paṇḍupalāsaṃ jahati, evaṃ ahampi ajja luddabhāvaṃ dāruṇabhāvaṃ jahitvā ṭhito, so dāni esa pahīno mama luddabhāvo, sādhu vata jahāmahaṃ luddakabhāvamajjāti. **Jahāmaha**nti pajahiṃ ahanti attho.

So imaṃ udānaṃ udānetvā ‘‘ahaṃ tāva sabbakilesabandhanehi mutto, nivesane pana me bandhitvā ṭhapitā bahū sakuṇā atthi, te kathaṃ mocessāmī’’ti cintetvā mahāsattaṃ pucchi – ‘‘morarāja, nivesane me bahū sakuṇā {pb:M:4.0341} baddhā atthi, te kathaṃ mocessāmī’’ti? Paccekabuddhatopi sabbaññubodhisattānaññeva upāyapariggahañāṇaṃ mahantataraṃ hoti, tena naṃ āha ‘‘yaṃ vo maggena kilese khaṇḍetvā paccekabodhiñāṇaṃ paṭividdhaṃ, taṃ ārabbha saccakiriyaṃ karotha, sakalajambudīpe bandhanagato satto nāma na bhavissatī’’ti. So bodhisattena dinnanayadvāre ṭhatvā saccakiriyaṃ karonto gāthamāha –

::hangnum
158\.
::

::gatha1
‘‘Ye cāpi me sakuṇā atthi baddhā, satāninekāni nivesanasmiṃ;
::

::gathalast
Tesampahaṃ jīvitamajja dammi, mokkhañca te pattā sakaṃ niketa’’nti.
::

Tattha **mokkhañca te pattā**ti svāhaṃ mokkhaṃ patto paccekabodhiñāṇaṃ paṭivijjhitvā ṭhito, te satte jīvitadānena anukampāmi, etena saccena. **Sakaṃ niketa**nti sabbepi te sattā attano attano vasanaṭṭhānaṃ gacchantūti vadati.

Athassa {pb:P:4.0342} saccakiriyāsamakālameva sabbe bandhanā muccitvā tuṭṭhiravaṃ ravantā sakaṭṭhānameva agamiṃsu. Tasmiṃ khaṇe tesaṃ tesaṃ gehesu biḷāle ādiṃ katvā sakalajambudīpe bandhanagato satto nāma nāhosi. Paccekabuddho hatthaṃ ukkhipitvā sīsaṃ parāmasi. Tāvadeva gihiliṅgaṃ {pb:V:4.0304} antaradhāyi, pabbajitaliṅgaṃ pāturahosi. So saṭṭhivassikatthero viya ākappasampanno aṭṭhaparikkhāradharo hutvā ‘‘tvameva mama patiṭṭhā ahosī’’ti morarājassa añjaliṃ paggayha padakkhiṇaṃ katvā ākāse uppatitvā nandamūlakapabbhāraṃ agamāsi. Morarājāpi yaṭṭhiaggato uppatitvā gocaraṃ gahetvā attano vasanaṭṭhānaṃ gato. Idāni luddassa satta vassāni pāsahatthassa caritvāpi morarājānaṃ nissāya dukkhā muttabhāvaṃ pakāsento satthā osānagāthamāha –

::hangnum
159\.
::

::gatha1
‘‘Luddo {pb:M:4.0342} carī pāsahattho araññe, bādhetu morādhipatiṃ yasassiṃ;
::

::gathalast
Bandhitvā morādhipatiṃ yasassiṃ, dukkhā sa pamucci yathāhaṃ pamutto’’ti.
::

Tattha **bādhetū**ti māretuṃ, ayameva vā pāṭho. **Bandhitvā**ti bandhitvā ṭhitassa dhammakathaṃ sutvā paṭiladdhasaṃvego hutvāti attho. **Yathāha**nti yathā ahaṃ sayambhuñāṇena mutto, evameva sopi muttoti.

Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu arahattaṃ pāpuṇi. Tadā morarājā ahameva ahosinti.

::centre
Mahāmorajātakavaṇṇanā aṭṭhamā.
::



[492] 9. Tacchasūkarajātakavaṇṇanā

**Yadesamānā vicarimhā**ti idaṃ satthā jetavane viharanto dve mahallakatthere ārabbha kathesi. Mahākosalo kira rañño bimbisārassa dhītaraṃ dento dhītu nhānīyamūlatthāya kāsigāmaṃ adāsi. Pasenadi rājā ajātasattunā {pb:P:4.0343} pitari mārite taṃ gāmaṃ acchindi. Tesu tassatthāya yujjhantesu paṭhamaṃ ajātasattussa jayo ahosi. Kosalarājā parājayappatto amacce pucchi ‘‘kena nu kho upāyena ajātasattuṃ gaṇheyyāmā’’ti. Mahārāja, bhikkhū nāma mantakusalā honti, carapurise pesetvā vihāre bhikkhūnaṃ kathaṃ pariggaṇhituṃ vaṭṭatīti. Rājā ‘‘sādhū’’ti paṭissuṇitvā ‘‘etha, tumhe vihāraṃ gantvā paṭicchannā hutvā bhadantānaṃ kathaṃ pariggaṇhathā’’ti carapurise payojesi. Jetavanepi bahū rājapurisā pabbajitā honti. Tesu dve mahallakattherā vihārapaccante {pb:V:4.0305} paṇṇasālāyaṃ vasanti, eko dhanuggahatissatthero nāma, eko mantidattatthero nāma. Te sabbarattiṃ supitvā paccūsakāle pabujjhiṃsu.

Tesu {pb:M:4.0343} dhanuggahatissatthero aggiṃ jāletvā āha ‘‘bhante, mantidattattherā’’ti. ‘‘Kiṃ bhante’’ti. ‘‘Niddāyatha tumhe’’ti. ‘‘Na niddāyāmi, kiṃ kātabba’’nti? ‘‘Bhante, lālako vatāyaṃ kosalarājā cāṭimattabhojanameva bhuñjituṃ jānātī’’ti. ‘‘Atha kiṃ bhante’’ti. ‘‘Attano kucchimhi pāṇakamattena ajātasattunā parājito rājā’’ti. ‘‘Kinti pana bhante kātuṃ vaṭṭatī’’ti? ‘‘Bhante, mantidattatthera yuddhaṃ nāma sakaṭabyūhacakkabyūhapadumabyūhavasena tividhaṃ. Tesu bhāgineyyaṃ ajātasattuṃ gaṇhantena sakaṭabyūhaṃ katvā gaṇhituṃ vaṭṭati, asukasmiṃ nāma pabbatakaṇṇe dvīsu passesu sūrapurise ṭhapetvā purato balaṃ dassetvā anto paviṭṭhabhāvaṃ ñatvā naditvā vaggitvā kumine paviṭṭhamacchaṃ viya antomuṭṭhiyaṃ katvāva naṃ gahetuṃ sakkā’’ti.

Payojitapurisā taṃ kathaṃ sutvā rañño ārocesuṃ. Rājā mahatiyā senāya gantvā tathā katvā ajātasattuṃ gahetvā saṅkhalikabandhanena bandhitvā katipāhaṃ nimmadaṃ katvā ‘‘puna evarūpaṃ mā karī’’ti assāsetvā mocetvā dhītaraṃ vajirakumāriṃ nāma tassa datvā mahantena parivārena vissajjesi. ‘‘Kosalaraññā dhanuggahatissattherassa saṃvidhānena ajātasattu gahito’’ti bhikkhūnaṃ antare kathā samuṭṭhahi, dhammasabhāyampi tameva kathaṃ samuṭṭhāpesuṃ. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi dhanuggahatisso yuddhasaṃvidhāne chekoyevā’’ti vatvā atītaṃ āhari.

Atīte {pb:P:4.0344} bārāṇasinagarassa dvāragāmavāsī eko vaḍḍhakī dāruatthāya araññaṃ gantvā āvāṭe patitaṃ ekaṃ sūkarapotakaṃ disvā ānetvā ‘‘tacchasūkaro’’tissa nāmaṃ katvā posesi. So tassa upakārako ahosi. Tuṇḍena rukkhe parivattetvā deti, dāṭhāya veṭhetvā kāḷasuttaṃ kaḍḍhati, mukhena ḍaṃsitvā vāsinikhādanamuggare āharati. So vuḍḍhippatto mahābalo mahāsarīro ahosi. Atha vaḍḍhakī tasmiṃ puttapemaṃ paccupaṭṭhāpetvā ‘‘imaṃ idha vasantaṃ kocideva hiṃseyyā’’ti araññe vissajjesi. So cintesi ‘‘ahaṃ imasmiṃ araññe ekakova vasituṃ na sakkhissāmi, ñātake pariyesitvā tehi {pb:M:4.0344} parivuto vasissāmī’’ti. So vanaghaṭāya sūkare pariyesanto bahū sūkare disvā tussitvā tisso gāthā abhāsi –

::hangnum
160\.
::

::gatha1
‘‘Yadesamānā {pb:V:4.0306} vicarimha, pabbatāni vanāni ca;
::

::gathalast
Anvesaṃ vicariṃ ñātī, teme adhigatā mayā.
::

::hangnum
161\.
::

::gatha1
‘‘Bahuñcidaṃ mūlaphalaṃ, bhakkho cāyaṃ anappako;
::

::gathalast
Rammā cimā girīnajjo, phāsuvāso bhavissati.
::

::hangnum
162\.
::

::gatha1
‘‘Idhevāhaṃ vasissāmi, saha sabbehi ñātibhi;
::

::gathalast
Appossukko nirāsaṅkī, asoko akutobhayo’’ti.
::

Tattha **yadesamānā**ti yaṃ ñātigaṇaṃ pariyesantā mayaṃ vicarimha. **Anvesa**nti ciraṃ vata anvesanto vicariṃ. **Teme**ti te ime. **Bhakkho**ti sveva vanamūlaphalasaṅkhāto bhakkho. **Appossukko**ti anussukko hutvā.

Sūkarā tassa vacanaṃ sutvā catutthaṃ gāthamāhaṃsu –

::hangnum
163\.
::

::gatha1
‘‘Aññampi leṇaṃ pariyesa, sattu no idha vijjati;
::

::gathalast
So taccha sūkare hanti, idhāgantvā varaṃ vara’’nti.
::

Tattha **tacchā**ti taṃ nāmenālapanti. **Varaṃ vara**nti sūkare hananto thūlamaṃsaṃ varaṃ varaññeva hanati.

Ito paraṃ uttānasambandhagāthā pāḷinayena veditabbā –

::hangnum
164\.
::

::gatha1
‘‘Ko numhākaṃ idha sattu, ko ñātī susamāgate;
::

::gathalast
Duppadhaṃse padhaṃseti, taṃ me akkhātha pucchitā.
::

::hangnum
165\.
::

::gatha1
‘‘Uddhaggarājī {pb:P:4.0345} migarājā, balī dāṭhāvudho migo;
::

::gathalast
So taccha sūkare hanti, idhāgantvā varaṃ varaṃ.
::

::hangnum
166\.
::

::gatha1
‘‘Na {pb:V:4.0307} no dāṭhā na vijjanti, balaṃ kāye samohitaṃ;
::

::gathalast
Sabbe samaggā hutvāna, vasaṃ kāhāma ekakaṃ.
::

::hangnum
167\.
::

::gatha1
‘‘Hadayaṅgamaṃ {pb:M:4.0345} kaṇṇasukhaṃ, vācaṃ bhāsasi tacchaka;
::

::gathalast
Yopi yuddhe palāyeyya, tampi pacchā hanāmase’’ti.
::

Tattha **ko numhāka**nti ahaṃ tumhe disvāva ‘‘ime sūkarā appamaṃsalohitā, bhayena nesaṃ bhavitabba’’nti cintesiṃ, tasmā me ācikkhatha, ko nu amhākaṃ idha sattu. **Uddhaggarājī**ti uddhaggāhi sarīrarājīhi samannāgato. Byagghaṃ sandhāyevamāhaṃsu. **Yopī**ti yo amhākaṃ antare ekopi palāyissati, tampi mayaṃ pacchā hanissāmāti.

Tacchasūkaro sabbe sūkare ekacitte katvā pucchi ‘‘kāya velāya byaggho āgamissatī’’ti. Ajja pātova ekaṃ gahetvā gato, sve pātova āgamissatīti. So yuddhakusalo ‘‘imasmiṃ ṭhāne ṭhitena sakkā jetu’’nti bhūmisīsaṃ pajānāti, tasmā ekaṃ padesaṃ sallakkhetvā rattimeva sūkare gocaraṃ gāhāpetvā balavapaccūsato paṭṭhāya ‘‘yuddhaṃ nāma sakaṭabyūhādivasena tividhaṃ hotī’’ti vatvā padumabyūhaṃ saṃvidahati. Majjhe ṭhāne khīrapivake sūkarapotake ṭhapesi. Te parivāretvā tesaṃ mātaro, tā parivāretvā vañjhā sūkariyo, tāsaṃ anantarā sūkarapotake, tesaṃ anantarā makuladāṭhe taruṇasūkare, tesaṃ anantarā mahādāṭhe, tesaṃ anantarā jiṇṇasūkare, tato tattha tattha dasavaggaṃ vīsativaggaṃ tiṃsavaggañca katvā balagumbaṃ ṭhapesi. Attano atthāya ekaṃ āvāṭaṃ, byagghassa patanatthāya ekaṃ suppasaṇṭhānaṃ pabbhāraṃ katvā khaṇāpesi. Dvinnaṃ āvāṭānaṃ antare attano vasanatthāya pīṭhakaṃ kāresi. So thāmasampanne yodhasūkare gahetvā tasmiṃ tasmiṃ ṭhāne sūkare assāsento vicari. Tassevaṃ {pb:P:4.0346} karontasseva sūriyo uggacchati.

Atha byaggharājā kūṭajaṭilassa assamapadā nikkhamitvā pabbatatale aṭṭhāsi. Taṃ disvā sūkarā ‘‘āgato no bhante verī’’ti vadiṃsu. Mā bhāyatha, yaṃ yaṃ esa karoti, taṃ sabbaṃ sarikkhā hutvā karothāti. Byaggho sarīraṃ vidhunitvā osakkanto viya passāvamakāsi, sūkarāpi tatheva kariṃsu. Byaggho sūkare oloketvā mahānadaṃ nadi, tepi tatheva kariṃsu. So tesaṃ kiriyaṃ disvā cintesi ‘‘na ime pubbasadisā, ajja {pb:M:4.0346} mayhaṃ paṭisattuno hutvā vaggavaggā ṭhitā, saṃvidahako nesaṃ senānāyakopi atthi, ajja mayā etesaṃ {pb:V:4.0308} santikaṃ gantuṃ na vaṭṭatī’’ti maraṇabhayatajjito nivattitvā kūṭajaṭilassa santikaṃ gato. Atha naṃ so tucchahatthaṃ disvā navamaṃ gāthamāha –

::hangnum
168\.
::

::gatha1
‘‘Pāṇātipātā virato nu ajja, abhayaṃ nu te sabbabhūtesu dinnaṃ;
::

::gathalast
Dāṭhā nu te migavadhāya na santi, yo saṅghapatto kapaṇova jhāyasī’’ti.
::

Tattha **saṅghapatto**ti yo tvaṃ sūkarasaṅghapatto hutvā kiñci gocaraṃ alabhitvā kapaṇo viya jhāyasīti.

Atha byaggho tisso gāthā abhāsi –

::hangnum
169\.
::

::gatha1
‘‘Na me dāṭhā na vijjanti, balaṃ kāye samohitaṃ;
::

::gathalast
Ñātī ca disvāna sāmaggī ekato, tasmā ca jhāyāmi vanamhi ekako.
::

::hangnum
170\.
::

::gatha1
‘‘Imassudaṃ yanti disodisaṃ pure, bhayaṭṭitā leṇagavesino puthu;
::

::gathalast
Te dāni saṅgamma vasanti ekato, yatthaṭṭhitā duppasahajja te mayā.
::

::hangnum
171\.
::

::gatha1
‘‘Pariṇāyakasampannā{pb:P:4.0347}, sahitā ekavādino;
::

::gathalast
Te maṃ samaggā hiṃseyyuṃ, tasmā nesaṃ na patthaye’’ti.
::

Tattha **sāmaggī ekato**ti sahitā hutvā ekato ṭhite. **Imassuda**nti ime sudaṃ mayā akkhīni ummīletvā olokitamattāva pubbe disodisaṃ gacchanti. **Puthū**ti visuṃ visuṃ. **Yatthaṭṭhitā**ti yasmiṃ bhūmibhāge ṭhitā. **Pariṇāyakasampannā**ti senānāyakena sampannā. **Tasmā nesaṃ na patthaye**ti tena kāraṇena etesaṃ na patthemi.

Taṃ {pb:M:4.0347} sutvā kūṭajaṭilo tassa ussāhaṃ janayanto gāthamāha –

::hangnum
172\.
::

::gatha1
‘‘Ekova indo asure jināti, ekova seno hanti dije pasayha;
::

::gathalast
Ekova byaggho migasaṅghapatto, varaṃ varaṃ hanti balañhi tādisa’’nti.
::

Tattha {pb:V:4.0309} **migasaṅghapatto**ti migagaṇapatto hutvā varaṃ varaṃ migaṃ hanti. **Balañhi tādisa**nti tādisañhi tassa balaṃ.

Atha byaggho gāthamāha –

::hangnum
173\.
::

::gatha1
‘‘Na heva indo na seno, napi byaggho migādhipo;
::

::gathalast
Samagge sahite ñātī, na byagghe kurute vase’’ti.
::

Tattha **byagghe**ti byagghasadise hutvā sarīravidhūnanādīni katvā ṭhite vase na kurute, attano vase vattāpetuṃ na sakkotīti attho.

Puna jaṭilo taṃ ussāhento dve gāthā abhāsi –

::hangnum
174\.
::

::gatha1
‘‘Kumbhīlakā sakuṇakā, saṅghino gaṇacārino;
::

::gathalast
Sammodamānā ekajjhaṃ, uppatanti ḍayanti ca.
::

::hangnum
175\.
::

::gatha1
‘‘Tesañca ḍayamānānaṃ, ekettha apasakkati;
::

::gathalast
Tañca seno nitāḷeti, veyyagghiyeva sā gatī’’ti.
::

Tattha {pb:P:4.0348} **kumbhīlakā**ti evaṃnāmakā khuddakasakuṇā. **Uppatantī**ti gocaraṃ carantā uppatanti. **Ḍayanti cā**ti gocaraṃ gahetvā ākāsena gacchanti. **Ekettha apasakkatī**ti eko etesu osakkitvā vā ekapassena vā visuṃ gacchati. **Nitāḷetī**ti paharitvā gaṇhāti. **Veyyagghiyeva sā gatī**ti byagghānaṃ esāti veyyagghi, samaggānaṃ gacchantānampi esā evarūpā gati byagghānaṃ gatiyeva nāma hoti. Na hi sakkā sabbehi ekatova gantuṃ, tasmā yo evaṃ tattha eko gacchati, taṃ gaṇhāti.

Evañca pana vatvā ‘‘byaggharāja tvaṃ attano balaṃ na jānāsi, mā bhāyi, kevalaṃ tvaṃ naditvā pakkhanda, dve ekato gacchantā nāma na bhavissantī’’ti ussāhesi{pb:M:4.0348}. So tathā akāsi. Tamatthaṃ pakāsento satthā āha –

::hangnum
176\.
::

::gatha1
‘‘Ussāhito {pb:V:4.0310} jaṭilena, luddenāmisacakkhunā;
::

::gathalast
Dāṭhī dāṭhīsu pakkhanti, maññamāno yathā pure’’ti.
::

Tattha **dāṭhī**ti sayaṃ dāṭhāvudho itaresu dāṭhāvudhesu pakkhandi. **Yathā pure**ti yathā pubbe maññati, tatheva maññamāno.

So kira gantvā pabbatatale tāva aṭṭhāsi. Sūkarā ‘‘punāgato sāmi, coro’’ti tacchassa ārocesuṃ. So ‘‘mā bhāyathā’’ti te assāsetvā uṭṭhāya dvinnaṃ āvāṭānaṃ antare pīṭhakāya aṭṭhāsi. Byaggho vegaṃ janetvā tacchasūkaraṃ sandhāya pakkhandi. Tacchasūkaro parivattitvā pacchāmukho purimaāvāṭe pati. Byaggho ca vegaṃ sandhāretuṃ asakkonto gantvā suppapabbhāre āvāṭe patitvā puñjakitova aṭṭhāsi. Tacchasūkaro vegena uṭṭhāya tassa antarasatthimhi dāṭhaṃ otāretvā yāva hadayā phāletvā maṃsaṃ khāditvā mukhena ḍaṃsitvā bahiāvāṭe pātetvā ‘‘gaṇhathimaṃ dāsa’’nti āha. Paṭhamāgatā {pb:P:4.0349} ekavārameva tuṇḍotāraṇamattaṃ labhiṃsu, pacchā āgatā alabhitvā ‘‘byagghamaṃsaṃ nāma kīdisa’’nti vadiṃsu. Tacchasūkaro āvāṭā uttaritvā sūkare oloketvā ‘‘kiṃ nu kho na tussathā’’ti āha. ‘‘Sāmi, eko tāva byaggho gahito, añño paneko dasabyagghagghanako atthī’’ti? ‘‘Ko nāmeso’’ti? ‘‘Byagghena ābhatābhatamaṃsaṃ khādako kūṭajaṭilo’’ti. ‘‘Tena hi etha, gaṇhissāma na’’nti tehi saddhiṃ vegena pakkhandi.

Jaṭilo ‘‘byaggho cirāyatī’’ti tassa āgamanamaggaṃ olokento bahū sūkare āgacchante disvā ‘‘ime byagghaṃ māretvā mama māraṇatthāya āgacchanti maññe’’ti palāyitvā ekaṃ udumbararukkhaṃ abhiruhi. Sūkarā ‘‘esa rukkhaṃ āruḷho’’ti vadiṃsu. ‘‘Kiṃ rukkha’’nti. ‘‘Udumbararukkha’’nti. ‘‘Tena hi mā cintayittha, idāni naṃ gaṇhissāmā’’ti taruṇasūkare pakkositvā rukkhamūlatā {pb:M:4.0349} paṃsuṃ apabyūhāpesi, sūkarīhi mukhapūraṃ udakaṃ āharāpesi, mahādāṭhasūkarehi samantā mūlāni chindāpesi. Ekaṃ ujukaṃ otiṇṇamūlameva aṭṭhāsi. Tato sesasūkare ‘‘tumhe apethā’’ti ussāretvā jaṇṇukehi patiṭṭhahitvā dāṭhāya mūlaṃ pahari, pharasunā pahaṭaṃ viya chijjitvā gataṃ. Rukkho parivattitvā pati. Taṃ kūṭajaṭilaṃ patantameva sampaṭicchitvā maṃsaṃ bhakkhesuṃ. Taṃ acchariyaṃ disvā rukkhadevatā gāthamāha –

::hangnum
177\.
::

::gatha1
‘‘Sādhu {pb:V:4.0311} sambahulā ñātī, api rukkhā araññajā;
::

::gathalast
Sūkarehi samaggehi, byaggho ekāyane hato’’ti.
::

Tattha **ekāyane hato**ti ekagamanasmiṃyeva hato.

Ubhinnaṃ pana nesaṃ hatabhāvaṃ pakāsento satthā itaraṃ gāthamāha –

::hangnum
178\.
::

::gatha1
‘‘Brāhmaṇañceva byagghañca, ubho hantvāna sūkarā;
::

::gathalast
Ānandino pamuditā, mahānādaṃ panādisu’’nti.
::

Puna {pb:P:4.0350} tacchasūkaro te pucchi ‘‘aññepi vo amittā atthī’’ti? Sūkarā ‘‘natthi, sāmī’’ti vatvā ‘‘taṃ abhisiñcitvā rājānaṃ karissāmā’’ti udakaṃ pariyesantā jaṭilassa pānīyasaṅkhaṃ disvā taṃ dakkhiṇāvaṭṭaṃ saṅkharatanaṃ pūretvā udakaṃ abhiharitvā tacchasūkaraṃ udumbararukkhamūleyeva abhisiñciṃsu. Abhisekaudakaṃ āsittaṃ, sūkarimevassa aggamahesiṃ kariṃsu. Tato paṭṭhāya udumbarabhaddapīṭhe nisīdāpetvā dakkhiṇāvaṭṭasaṅkhena abhisekakaraṇaṃ pavattaṃ. Tampi atthaṃ pakāsento satthā osānagāthamāha –

::hangnum
179\.
::

::gatha1
‘‘Te su udumbaramūlasmiṃ, sūkarā susamāgatā;
::

::gathalast
Tacchakaṃ abhisiñciṃsu, tvaṃ no rājāsi issaro’’ti.
::

Tattha **te sū**ti te sūkarā, **su**-kāro nipātamattaṃ. **Udumbaramūlasmi**nti udumbarassa mūle.

Satthā imaṃ dhammadesanaṃ āharitvā ‘‘na, bhikkhave, idāneva, pubbepi dhanuggahatissatthero yuddhasaṃvidahane chekoyevā’’ti vatvā jātakaṃ samodhānesi {pb:M:4.0350} – ‘‘tadā kūṭajaṭilo devadatto ahosi, tacchasūkaro dhanuggahatisso, rukkhadevatā pana ahameva ahosi’’nti.

Tacchasūkarajātakavaṇṇanā navamā.



[493] 10. Mahāvāṇijajātakavaṇṇanā

**Vāṇijā** {pb:V:4.0312} **samitiṃ katvā**ti idaṃ satthā jetavane viharanto sāvatthivāsino vāṇije ārabbha kathesi. Te kira vohāratthāya gacchantā satthu mahādānaṃ datvā saraṇesu ca sīlesu ca patiṭṭhāya ‘‘bhante, sace arogā āgamissāma, puna tumhākaṃ pāde vandissāmā’’ti vatvā pañcamattehi sakaṭasatehi nikkhamitvā kantāraṃ patvā maggaṃ asallakkhetvā maggamūḷhā nirudake nirāhāre araññe vicarantā ekaṃ nāgapariggahitaṃ nigrodharukkhaṃ disvā sakaṭāni mocetvā rukkhamūle nisīdiṃsu. Te tassa udakatintāni viya nīlāni siniddhāni pattāni udakapuṇṇā viya ca sākhā disvā cintayiṃsu ‘‘imasmiṃ rukkhe udakaṃ sañcarantaṃ viya paññāyati, imassa purimasākhaṃ chindāma, pānīyaṃ no dassatī’’ti. Atheko {pb:P:4.0351} rukkhaṃ abhiruhitvā sākhaṃ chindi, tato tālakkhandhappamāṇā udakadhārā pavatti. Te tattha nhatvā pivitvā ca dakkhiṇasākhaṃ chindiṃsu, tato nānaggarasabhojanaṃ nikkhami. Taṃ bhuñjitvā pacchimasākhaṃ chindiṃsu, tato alaṅkataitthiyo nikkhamiṃsu. Tāhi saddhiṃ abhiramitvā uttarasākhaṃ chindiṃsu, tato satta ratanāni nikkhamiṃsu. Tāni gahetvā pañca sakaṭasatāni pūretvā sāvatthiṃ paccāgantvā dhanaṃ gopetvā gandhamālādihatthā jetavanaṃ gantvā satthāraṃ vanditvā pūjetvā ekamantaṃ nisinnā dhammakathaṃ sutvā nimantetvā punadivase mahādānaṃ datvā ‘‘bhante, imasmiṃ dāne amhākaṃ dhanadāyikāya rukkhadevatāya pattiṃ demā’’ti pattiṃ adaṃsu. Satthā niṭṭhitabhattakicco ‘‘katararukkhadevatāya pattiṃ dethā’’ti pucchi. Vāṇijā nigrodharukkhe dhanassa laddhākāraṃ tathāgatassārocesuṃ. Satthā ‘‘tumhe tāva mattaññutāya taṇhāvasikā ahutvā dhanaṃ labhittha, pubbe pana amattaññutāya taṇhāvasikā dhanañca jīvitañca vijahiṃsū’’ti vatvā tehi yācito atītaṃ āhari.

Atīte {pb:M:4.0351} bārāṇasinagare tadeva pana kantāraṃ sveva nigrodho. Vāṇijā maggamūḷhā hutvā tameva nigrodhaṃ passiṃsu. Tamatthaṃ satthā abhisambuddho hutvā kathento imā gāthā āha –

::hangnum
180\.
::

::gatha1
‘‘Vāṇijā samitiṃ katvā, nānāraṭṭhato āgatā;
::

::gathalast
Dhanāharā pakkamiṃsu, ekaṃ katvāna gāmaṇiṃ.
::

::hangnum
181\.
::

::gatha1
‘‘Te taṃ kantāramāgamma, appabhakkhaṃ anodakaṃ;
::

::gathalast
Mahānigrodhamaddakkhuṃ, sītacchāyaṃ manoramaṃ.
::

::hangnum
182\.
::

::gatha1
‘‘Te {pb:V:4.0313} ca tattha nisīditvā, tassa rukkhassa chāyayā;
::

::gathalast
Vāṇijā samacintesuṃ, bālā mohena pārutā.
::

::hangnum
183\.
::

::gatha1
‘‘Allāyate ayaṃ rukkho, api vārīva sandati;
::

::gathalast
Iṅghassa purimaṃ sākhaṃ, mayaṃ chindāma vāṇijā.
::

::hangnum
184\.
::

::gatha1
‘‘Sā ca chinnāva pagghari, acchaṃ vāriṃ anāvilaṃ;
::

::gathalast
Te tattha nhatvā pivitvā, yāvaticchiṃsu vāṇijā.
::

::hangnum
185\.
::

::gatha1
‘‘Dutiyaṃ samacintesuṃ, bālā mohena pārutā;
::

::gathalast
Iṅghassa dakkhiṇaṃ sākhaṃ, mayaṃ chindāma vāṇijā.
::

::hangnum
186\.
::

::gatha1
‘‘Sā {pb:P:4.0352} ca chinnāva pagghari, sālimaṃsodanaṃ bahuṃ;
::

::gathalast
Appodavaṇṇe kummāse, siṅgiṃ vidalasūpiyo.
::

::hangnum
187\.
::

::gatha1
‘‘Te tattha bhutvā khāditvā, yāvaticchiṃsu vāṇijā;
::

::gatha2
Tatiyaṃ samacintesuṃ, bālā mohena pārutā;
::

::gathalast
Iṅghassa pacchimaṃ sākhaṃ, mayaṃ chindāma vāṇijā.
::

::hangnum
188\.
::

::gatha1
‘‘Sā ca chinnāva pagghari, nāriyo samalaṅkatā;
::

::gathalast
Vicitravatthābharaṇā, āmuttamaṇikuṇḍalā.
::

::hangnum
189\.
::

::gatha1
‘‘Api su vāṇijā ekā, nāriyo paṇṇavīsati;
::

::gatha2
Samantā parivāriṃsu, tassa rukkhassa chāyayā;
::

::gathalast
Te tāhi paricāretvā, yāvaticchiṃsu vāṇijā.
::

::hangnum
190\.
::

::gatha1
‘‘Catutthaṃ {pb:M:4.0352} samacintesuṃ, bālā mohena pārutā;
::

::gathalast
Iṅghassa uttaraṃ sākhaṃ, mayaṃ chindāma vāṇijā.
::

::hangnum
191\.
::

::gatha1
‘‘Sā {pb:V:4.0314} ca chinnāva pagghari, muttā veḷuriyā bahū;
::

::gathalast
Rajataṃ jātarūpañca, kuttiyo paṭiyāni ca.
::

::hangnum
192\.
::

::gatha1
‘‘Kāsikāni ca vatthāni, uddiyāni ca kambalā;
::

::gathalast
Te tattha bhāre bandhitvā, yāvaticchiṃsu vāṇijā.
::

::hangnum
193\.
::

::gatha1
‘‘Pañcamaṃ samacintesuṃ, bālā mohena pārutā;
::

::gathalast
Iṅghassa mūlaṃ chindāma, api bhiyyo labhāmase.
::

::hangnum
194\.
::

::gatha1
‘‘Athuṭṭhahi satthavāho, yācamāno katañjalī;
::

::gathalast
Nigrodho kiṃ parajjhati, vāṇijā bhaddamatthu te.
::

::hangnum
195\.
::

::gatha1
‘‘Vāridā purimā sākhā, annapānañca dakkhiṇā;
::

::gatha2
Nāridā pacchimā sākhā, sabbakāme ca uttarā;
::

::gathalast
Nigrodho kiṃ parajjhati, vāṇijā bhaddamatthu te.
::

::hangnum
196\.
::

::gatha1
‘‘Yassa rukkhassa chāyāya, nisīdeyya sayeyya vā;
::

::gathalast
Na tassa sākhaṃ bhañjeyya, mittadubbho hi pāpako.
::

::hangnum
197\.
::

::gatha1
‘‘Te ca tassānādiyitvā, ekassa vacanaṃ bahū;
::

::gathalast
Nisitāhi kuṭhārīhi, mūlato naṃ upakkamu’’nti.
::

Tattha **samitiṃ katvā**ti bārāṇasiyaṃ samāgamaṃ katvā, bahū ekato hutvāti attho. **Pakkamiṃsū**ti pañcahi sakaṭasatehi bārāṇaseyyakaṃ bhaṇḍaṃ ādāya pakkamiṃsu. **Gāmaṇi**nti ekaṃ paññavantataraṃ satthavāhaṃ katvā{pb:P:4.0353}. **Chāyayā**ti chāyāya. **Allāyate**ti udakabharito viya allo hutvā paññāyati. **Chinnāva paggharī**ti eko rukkhārohanakusalo abhiruhitvā taṃ chindi, sā chinnamattāva paggharīti dasseti. Paratopi eseva nayo.

**Appodavaṇṇe** {pb:M:4.0353} **kummāse**ti appodakapāyāsasadise kummāse. **Siṅgi**nti siṅgiverādikaṃ uttaribhaṅgaṃ. **Vidalasūpiyo**ti muggasūpādayo. **Vāṇijā ekā**ti ekekassa vāṇijassa yattakā vāṇijā{pb:V:4.0315}, tesu ekekassa ekekāva, satthavāhassa pana santike pañcavīsatīti attho. **Parivāriṃsū**ti parivāresuṃ. Tāhi pana saddhiṃyeva nāgānubhāvena sāṇivitānasayanādīni pagghariṃsu.

**Kuttiyo**ti hatthattharādayo. **Paṭiyānicā**ti uṇṇāmayapaccattharaṇāni. ‘‘Setakambalānī’’tipi vadantiyeva. **Uddiyāni ca kambalā**ti uddiyāni nāma kambalā atthi. **Te tattha bhāre bandhitvā**ti yāvatakaṃ icchiṃsu, tāvatakaṃ gahetvā pañca sakaṭasatāni pūretvāti attho. **Vāṇijā bhaddamatthu te**ti ekekaṃ vāṇijaṃ ālapanto ‘‘bhaddaṃ te atthū’’ti āha. **Annapānañcā**ti annañca pānañca adāsi. **Sabbakāme cā**ti sabbakāme ca adāsi. **Mittadubbho hī**ti mittānaṃ dubbhanapuriso hi pāpako lāmako nāma. **Anādiyitvā**ti tassa vacanaṃ aggahetvā. **Upakkamu**nti mohāva chindituṃ ārabhiṃsu.

Atha ne chindanatthāya rukkhaṃ upagate disvā nāgarājā cintesi ‘‘ahaṃ etesaṃ pipāsitānaṃ pānīyaṃ dāpesiṃ, tato dibbabhojanaṃ, tato sayanādīni ceva paricārikā ca nāriyo, tato pañcasatasakaṭapūraṃ ratanaṃ, idāni panime ‘‘rukkhaṃ mūlato chindissāmā’ti vadanti, ativiya luddhā ime, ṭhapetvā satthavāhaṃ avasese māretuṃ vaṭṭatī’’ti. So ‘‘ettakā sannaddhayodhā nikkhamantu, ettakā dhanuggahā, ettakā vammino’’ti senaṃ vicāresi. Tamatthaṃ pakāsento satthā gāthamāha –

::hangnum
198\.
::

::gatha1
‘‘Tato nāgā nikkhamiṃsu, sannaddhā paṇṇavīsati;
::

::gathalast
Dhanuggahānaṃ tisatā, chasahassā ca vammino’’ti.
::

Tattha **sannaddhā**ti suvaṇṇarajatādivammakavacikā. **Dhanuggahānaṃ tisatā**ti meṇḍavisāṇadhanuggahānaṃ tīṇi satāni. **vammino**ti kheṭakaphalakahatthā chasahassā.

::hangnum
199\.
::

::gatha1
‘‘Ete {pb:P:4.0354}{pb:M:4.0354} hanatha bandhatha, mā vo muñcittha jīvitaṃ;
::

::gathalast
Ṭhapetvā satthavāhaṃva, sabbe bhasmaṃ karotha ne’’ti. – ayaṃ nāgarājena vuttagāthā;
::

Tattha **mā vo muñcittha jīvita**nti kassaci ekassapi jīvitaṃ mā muñcittha.

Nāgā {pb:V:4.0316} tathā katvā attharaṇādīni pañcasu sakaṭasatesu āropetvā satthavāhaṃ gahetvā sayaṃ tāni sakaṭāni pājentā bārāṇasiṃ gantvā sabbaṃ dhanaṃ tassa gehe paṭisāmetvā taṃ āpucchitvā attano nāgabhavanameva gatā. Tamatthaṃ viditvā satthā ovādavasena gāthādvayamāha –

::hangnum
200\.
::

::gatha1
‘‘Tasmā hi paṇḍito poso, sampassaṃ atthamattano;
::

::gathalast
Lobhassa na vasaṃ gacche, haneyyārisakaṃ manaṃ.
::

::hangnum
201\.
::

::gatha1
‘‘Evamādīnavaṃ ñatvā, taṇhā dukkhassa sambhavaṃ;
::

::gathalast
Vītataṇho anādāno, sato bhikkhu paribbaje’’ti.
::

Tattha **tasmā**ti yasmā lobhavasikā mahāvināsaṃ pattā, satthavāho uttamasampattiṃ, tasmā. **Haneyyārisakaṃ mana**nti anto uppajjamānānaṃ nānāvidhānaṃ lobhasattūnaṃ santakaṃ manaṃ, lobhasampayuttacittaṃ haneyyāti attho. **Evamādīnava**nti evaṃ lobhe ādīnavaṃ jānitvā. **Taṇhā dukkhassa sambhava**nti jātiādidukkhassa taṇhā sambhavo, tato etaṃ dukkhaṃ nibbattati, evaṃ taṇhāva dukkhassa sambhavaṃ ñatvā **vītataṇho** taṇhāādānena **anādāno** maggena āgatāya satiyā **sato** hutvā **bhikkhu paribbaje** iriyetha vattethāti arahattena desanāya kūṭaṃ gaṇhi.

Imañca pana dhammadesanaṃ āharitvā ‘‘evaṃ upāsakā pubbe lobhavasikā vāṇijā mahāvināsaṃ pattā, tasmā lobhavasikena na bhavitabba’’nti vatvā saccāni pakāsetvā jātakaṃ samodhānesi, saccapariyosāne te vāṇijā sotāpattiphale patiṭṭhitā. Tadā nāgarājā sāriputto ahosi, satthavāho pana ahameva ahosinti.

::centre
Mahāvāṇijajātakavaṇṇanā dasamā.
::



[494] 11. Sādhinajātakavaṇṇanā

**Abbhuto** {pb:P:4.0355}{pb:M:4.0355} **vata lokasmi**nti idaṃ satthā jetavane viharanto uposathike upāsake ārabbha kathesi. Tadā hi satthā ‘‘upāsakā porāṇakapaṇḍitā attano uposathakammaṃ nissāya manussasarīreneva devalokaṃ gantvā ciraṃ vasiṃsū’’ti vatvā tehi yācito atītaṃ āhari.

Atīte {pb:V:4.0317} mithilāyaṃ sādhino nāma rājā dhammena rajjaṃ kāresi. So catūsu nagaradvāresu nagaramajjhe nivesanadvāre cāti cha dānasālāyo kāretvā sakalajambudīpaṃ unnaṅgalaṃ katvā mahādānaṃ pavattesi, devasikaṃ cha satasahassāni vayakaraṇaṃ gacchanti, pañca sīlāni rakkhati, uposathaṃ upavasati. Raṭṭhavāsinopi tassa ovāde ṭhatvā dānādīni puññāni katvā matamatā devanagareyeva nibbattiṃsu. Sudhammadevasabhaṃ pūretvā nisinnā devā rañño sīlādiguṇameva vaṇṇayanti. Taṃ sutvā sesadevāpi rājānaṃ daṭṭhukāmā ahesuṃ. Sakko devarājā tesaṃ manaṃ viditvā āha – ‘‘sādhinarājānaṃ daṭṭhukāmatthā’’ti. ‘‘Āma devā’’ti. So mātaliṃ āṇāpesi ‘‘gaccha tvaṃ vejayantarathaṃ yojetvā sādhinarājānaṃ ānehī’’ti. So ‘‘sādhū’’ti sampaṭicchitvā rathaṃ yojetvā videharaṭṭhaṃ agamāsi, tadā puṇṇamadivaso hoti. Mātali manussānaṃ sāyamāsaṃ bhuñjitvā gharadvāresu sukhakathāya nisinnakāle candamaṇḍalena saddhiṃ rathaṃ pesesi. Manussā ‘‘dve candā uṭṭhitā’’ti vadantā puna candamaṇḍalaṃ ohāya rathaṃ āgacchantaṃ disvā ‘‘nāyaṃ cando, ratho eso, devaputto paññāyati, kassesa etaṃ manomayasindhavayuttaṃ dibbarathaṃ āneti, na aññassa, amhākaṃ rañño bhavissati, rājā hi no dhammiko dhammarājā’’ti somanassajātā hutvā añjaliṃ paggayha ṭhitā paṭhamaṃ gāthamāhaṃsu –

::hangnum
202\.
::

::gatha1
‘‘Abbhuto vata lokasmiṃ, uppajji lomahaṃsano;
::

::gathalast
Dibbo ratho pāturahu, vedehassa yasassino’’ti.
::

Tassattho {pb:P:4.0356} – abbhuto vatesa amhākaṃ rājā, lokasmiṃ lomahaṃsano uppajji, yassa dibbo ratho pāturahosi vedehassa yasassinoti.

Mātalipi {pb:M:4.0356} taṃ rathaṃ ānetvā manussesu gandhamālādīhi pūjentesu tikkhattuṃ nagaraṃ padakkhiṇaṃ katvā rañño nivesanadvāraṃ gantvā rathaṃ nivattetvā pacchābhāgena sīhapañjaraummāre ṭhapetvā ārohaṇasajjaṃ katvā aṭṭhāsi. Taṃ divasaṃ rājāpi dānasālāyo oloketvā ‘‘iminā niyāmena dānaṃ dethā’’ti āṇāpetvā uposathaṃ samādiyitvā divasaṃ vītināmetvā amaccagaṇaparivuto alaṅkatamahātale pācīnasīhapañjarābhimukho dhammayuttaṃ kathento nisinno hoti. Atha naṃ mātali rathābhiruhanatthaṃ nimantetvā ādāya agamāsi. Tamatthaṃ pakāsento satthā imā gāthā abhāsi –

::hangnum
203\.
::

::gatha1
‘‘Devaputto {pb:V:4.0318} mahiddhiko, mātali devasārathi;
::

::gathalast
Nimantayittha rājānaṃ, vedehaṃ mithilaggahaṃ.
::

::hangnum
204\.
::

::gatha1
‘‘Ehimaṃ rathamāruyha, rājaseṭṭha disampati;
::

::gatha2
Devā dassanakāmā te, tāvatiṃsā saindakā;
::

::gathalast
Saramānā hi te devā, sudhammāyaṃ samacchare.
::

::hangnum
205\.
::

::gatha1
‘‘Tato ca rājā sādhino, vedeho mithilaggaho;
::

::gatha2
Sahassayuttamāruyha, agā devāna santike;
::

::gathalast
Taṃ devā paṭinandiṃsu, disvā rājānamāgataṃ.
::

::hangnum
206\.
::

::gatha1
‘‘Svāgataṃ te mahārāja, atho te adurāgataṃ;
::

::gathalast
Nisīda dāni rājīsi, devarājassa santike.
::

::hangnum
207\.
::

::gatha1
‘‘Sakkopi paṭinandittha, vedehaṃ mithilaggahaṃ;
::

::gathalast
Nimantayittha kāmehi, āsanena ca vāsavo.
::

::hangnum
208\.
::

::gatha1
‘‘Sādhu khosi anuppatto, āvāsaṃ vasavattinaṃ;
::

::gatha2
Vasa devesu rājīsi, sabbakāmasamiddhisu;
::

::gathalast
Tāvatiṃsesu devesu, bhuñja kāme amānuse’’ti.
::

Tattha **samacchare**ti acchanti. **Agā devāna santike**ti devānaṃ santikaṃ agamāsi. Tasmiñhi rathaṃ abhiruhitvā ṭhite ratho ākāsaṃ pakkhandi, so mahājanassa olokentasseva antaradhāyi. Mātali rājānaṃ devalokaṃ nesi{pb:P:4.0357}. Taṃ disvā devatā ca sakko ca haṭṭhatuṭṭhā paccuggamanaṃ katvā {pb:M:4.0357} paṭisanthāraṃ kariṃsu. Tamatthaṃ dassetuṃ **‘‘taṃ devā’’**tiādi vuttaṃ. Tattha **paṭinandiṃsū**ti punappunaṃ nandiṃsu. **Āsanena cā**ti rājānaṃ āliṅgitvā ‘‘idha nisīdā’’ti attano paṇḍukambalasilāsanena ca kāmehi ca nimantesi, upaḍḍharajjaṃ datvā ekāsane nisīdāpesīti attho.

Tattha sakkena devaraññā dasayojanasahassaṃ devanagaraṃ aḍḍhatiyā ca accharākoṭiyo vejayantapāsādañca {pb:V:4.0319} majjhe bhinditvā dinnaṃ sampattiṃ anubhavantassa manussagaṇanāya satta vassasatāni atikkantāni. Tenattabhāvena devaloke vasanakaṃ puññaṃ khīṇaṃ, anabhirati uppannā, tasmā sakkena saddhiṃ sallapanto gāthamāha –

::hangnum
209\.
::

::gatha1
‘‘Ahaṃ pure saggagato ramāmi, naccehi gītehi ca vāditehi;
::

::gatha2
So dāni ajja na ramāmi sagge, āyuṃ nu khīṇo maraṇaṃ nu santike;
::

::gathalast
Udāhu mūḷhosmi janindaseṭṭhā’’ti.
::

Tattha **āyuṃ nu khīṇo**ti kiṃ nu mama sarasena jīvitindriyaṃ khīṇaṃ, udāhu upacchedakakammavasena maraṇaṃ santike jātanti pucchati. **Janindaseṭṭhā**ti janindānaṃ devānaṃ seṭṭha.

Atha naṃ sakko āha –

::hangnum
210\.
::

::gatha1
‘‘Na tāyu khīṇaṃ maraṇañca dūre, na cāpi mūḷho naravīraseṭṭha;
::

::gathalast
Tuyhañca puññāni parittakāni, yesaṃ vipākaṃ idha vedayittho.
::

::hangnum
211\.
::

::gatha1
‘‘Vasa devānubhāvena, rājaseṭṭha disampati;
::

::gathalast
Tāvatiṃsesu devesu, bhuñja kāme amānuse’’ti.
::

Tattha **‘‘parittakānī’’**ti idaṃ tena attabhāvena devaloke vipākadāyakāni puññāni sandhāya vuttaṃ, itarāni panassa puññāni pathaviyaṃ paṃsu viya appamāṇāni. **Vasa devānubhāvenā**ti ahaṃ te attano puññāni {pb:M:4.0358} majjhe bhinditvā dassāmi, mamānubhāvena vasāti taṃ samassāsento āha.

Atha {pb:P:4.0358} naṃ paṭikkhipanto mahāsatto āha –

::hangnum
212\.
::

::gatha1
‘‘Yathā yācitakaṃ yānaṃ, yathā yācitakaṃ dhanaṃ;
::

::gathalast
Evaṃsampadamevetaṃ, yaṃ parato dānapaccayā.
::

::hangnum
213\.
::

::gatha1
‘‘Na {pb:V:4.0320} cāhametamicchāmi, yaṃ parato dānapaccayā;
::

::gathalast
Sayaṃkatāni puññāni, taṃ me āveṇikaṃ dhanaṃ.
::

::hangnum
214\.
::

::gatha1
‘‘Sohaṃ gantvā manussesu, kāhāmi kusalaṃ bahuṃ;
::

::gatha2
Dānena samacariyāya, saṃyamena damena ca;
::

::gathalast
Yaṃ katvā sukhito hoti, na ca pacchānutappatī’’ti.
::

Tattha **yaṃ parato dānapaccayā**ti yaṃ parena dinnattā labbhati, taṃ yācitakasadisameva hoti. Yācitakañhi tuṭṭhakāle denti, atuṭṭhakāle acchinditvā gaṇhantīti vadati. **Samacariyāyā**ti kāyādīhi pāpassa akaraṇena. **Saṃyamenā**ti sīlasaṃyamena. **Damenā**ti indriyadamanena. **Yaṃ katvā**ti yaṃ karitvā sukhito ceva hoti na ca pacchānutappati, tathārūpameva kammaṃ karissāmīti.

Athassa vacanaṃ sutvā sakko mātaliṃ āṇāpesi ‘‘gaccha, tāta, sādhinarājānaṃ mithilaṃ netvā uyyāne otārehī’’ti. So tathā akāsi. Rājā uyyāne caṅkamati. Atha naṃ uyyānapālo disvā pucchitvā gantvā nāradarañño ārocesi. So rañño āgatabhāvaṃ sutvā ‘‘tvaṃ purato gantvā uyyānaṃ sajjetvā tassa ca mayhañca dve āsanāni paññāpehī’’ti uyyānapālaṃ uyyojesi. So tathā akāsi. Atha naṃ rājā pucchi ‘‘kassa dve āsanāni paññāpesī’’ti? ‘‘Ekaṃ tumhākaṃ, ekaṃ amhākaṃ rañño’’ti. Atha naṃ rājā ‘‘ko añño satto mama santike āsane nisīdissatī’’ti vatvā ekasmiṃ nisīditvā ekasmiṃ pāde ṭhapesi. Nāradarājā āgantvā tassa pāde vanditvā ekamantaṃ nisīdi. So kirassa sattamo panattā. Tadā kira vassasatāyukakālova hoti. Mahāsatto pana attano puññabalena ettakaṃ kālaṃ vītināmesi. So nāradaṃ hatthe gahetvā uyyāne vicaranto tisso gāthā abhāsi –

::hangnum
215\.
::

::gatha1
‘‘Imāni {pb:M:4.0359} tāni khettāni, imaṃ nikkhaṃ sukuṇḍalaṃ;
::

::gathalast
Imā tā haritānūpā, imā najjo savantiyo.
::

::hangnum
216\.
::

::gatha1
‘‘Imā {pb:P:4.0359} tā pokkharaṇī rammā, cakkavākapakūjitā;
::

::gatha2
Mandālakehi sañchannā, padumuppalakehi ca;
::

::gathalast
Yassimāni mamāyiṃsu, kiṃ nu te disataṃ gatā.
::

::hangnum
217\.
::

::gatha1
‘‘Tānīdha {pb:V:4.0321} khettāni so bhūmibhāgo, teyeva ārāmavanūpacārā;
::

::gathalast
Tameva mayhaṃ janataṃ apassato, suññaṃva me nārada khāyate disā’’ti.
::

Tattha **khettānī**ti bhūmibhāge sandhāyāha. **Imaṃ nikkha**nti imaṃ tādisameva udakaniddhamanaṃ. **Sukuṇḍala**nti sobhanena musalapavesanakuṇḍalena samannāgataṃ. **Haritānūpā**ti udakaniddhamanassa ubhosu passesu haritatiṇasañchannā anūpabhūmiyo. **Yassimāni mamāyiṃsū**ti tāta nārada, ye mama upaṭṭhākā ca orodhā ca imasmiṃ uyyāne mahantena yasena mayā saddhiṃ vicarantā imāni ṭhānāni mamāyiṃsu piyāyiṃsu, kataraṃ nu te disataṃ gatā, kattha te pesitā. **Tānīdha khettānī**ti imasmiṃ uyyāne tāneva etāni uparopanakaviruhanaṭṭhānāni. **Teyeva ārāmavanūpacārā**ti ime teyeva ārāmavanūpacārā, vihārabhūmiyoti attho.

Atha naṃ nārado āha – ‘‘deva, tumhākaṃ devalokagatānaṃ idāni satta vassasatāni, ahaṃ vo sattamo panattā, tumhākaṃ upaṭṭhākā ca orodhā ca maraṇamukhaṃ pattā, idaṃ vo attano santakaṃ rajjaṃ, anubhavatha na’’nti. Rājā ‘‘tāta nārada, nāhaṃ idhāgacchanto rajjatthāya āgato, puññakaraṇatthāyamhi āgato, ahaṃ puññameva karissāmī’’ti vatvā gāthā āha –

::hangnum
218\.
::

::gatha1
‘‘Diṭṭhā mayā vimānāni, obhāsentā catuddisā;
::

::gathalast
Sammukhā devarājassa, tidasānañca sammukhā.
::

::hangnum
219\.
::

::gatha1
‘‘Vutthaṃ {pb:M:4.0360} me bhavanaṃ dibyaṃ, bhuttā kāmā amānusā;
::

::gathalast
Tāvatiṃsesu devesu, sabbakāmasamiddhisu.
::

::hangnum
220\.
::

::gatha1
‘‘Sohaṃ etādisaṃ hitvā, puññāyamhi idhāgato;
::

::gathalast
Dhammameva carissāmi, nāhaṃ rajjena atthiko.
::

::hangnum
221\.
::

::gatha1
‘‘Adaṇḍāvacaraṃ {pb:V:4.0322}{pb:P:4.0360} maggaṃ, sammāsambuddhadesitaṃ;
::

::gathalast
Taṃ maggaṃ paṭipajjissaṃ, yena gacchanti subbatā’’ti.
::

Tattha **vutthaṃ me bhavanaṃ dibya**nti vejayantaṃ sandhāya āha. **Sohaṃ etādisa**nti tāta nārada, sohaṃ buddhañāṇena aparicchindanīyaṃ evarūpaṃ kāmaguṇasampattiṃ pahāya puññakaraṇatthāya idhāgato. **Adaṇḍāvacara**nti adaṇḍehi nikkhittadaṇḍahatthehi avacaritabbaṃ sammādiṭṭhipurekkhāraṃ aṭṭhaṅgikaṃ maggaṃ. **Subbatā**ti yena maggena subbatā sabbaññubuddhā gacchanti, ahampi agatapubbaṃ disaṃ gantuṃ bodhitale nisīditvā tameva maggaṃ paṭipajjissāmīti.

Evaṃ bodhisatto imā gāthāyo sabbaññutaññāṇena saṅkhipitvā kathesi. Nārado punapi āha – ‘‘rajjaṃ, deva, anusāsā’’ti. ‘‘Tāta, na me rajjenattho, satta vassasatāni vigataṃ dānaṃ sattāheneva dātukāmamhī’’ti. Nārado ‘‘sādhū’’ti tassa vacanaṃ sampaṭicchitvā mahādānaṃ paṭiyādesi. Rājā sattāhaṃ dānaṃ datvā sattame divase kālaṃ katvā tāvatiṃsabhavaneyeva nibbatti.

Satthā imaṃ dhammadesanaṃ āharitvā ‘‘evaṃ vasitabbayuttakaṃ uposathakammaṃ nāmā’’ti dassetvā saccāni pakāsetvā jātakaṃ samodhānesi, saccapariyosāne uposathikesu upāsakesu keci sotāpattiphale, keci sakadāgāmiphale, keci anāgāmiphale patiṭṭhahiṃsu. Tadā nāradarājā sāriputto ahosi, mātali ānando, sakko anuruddho, sādhinarājā pana ahameva ahosinti.

::centre
Sādhinajātakavaṇṇanā ekādasamā.
::



[495] 12. Dasabrāhmaṇajātakavaṇṇanā

**Rājā** {pb:M:4.0361} **avoca vidhura**nti idaṃ satthā jetavane viharanto asadisadānaṃ ārabbha kathesi. Taṃ aṭṭhakanipāte **ādittajātake** (jā. 1.8.69 ādayo) vitthāritameva. Rājā kira taṃ dānaṃ dadanto satthāraṃ jeṭṭhakaṃ katvā pañca bhikkhusatāni vicinitvā gaṇhitvā mahākhīṇāsavānaṃyeva adāsi. Athassa guṇakathaṃ kathentā ‘‘āvuso, rājā asadisadānaṃ dadanto vicinitvā mahapphalaṭṭhāne adāsī’’ti dhammasabhāyaṃ kathaṃ samuṭṭhāpesuṃ. Satthā āgantvā ‘‘kāya {pb:V:4.0323} nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṃ, bhikkhave, yaṃ kosalarājā {pb:P:4.0361} mādisassa buddhassa upaṭṭhāko hutvā viceyyadānaṃ deti, porāṇakapaṇḍitā anuppanne buddhepi viceyyadānaṃ adaṃsū’’ti vatvā atītaṃ āhari.

Atīte kururaṭṭhe indapatthanagare yudhiṭṭhilagotto korabyo nāma rājā rajjaṃ kāresi. Tassa vidhuro nāma amacco atthañca dhammañca anusāsati. Rājā sakalajambudīpaṃ khobhetvā mahādānaṃ deti. Taṃ gahetvā bhuñjantesu ekopi pañcasīlamattaṃ rakkhanto nāma natthi, sabbe dussīlāva, dānaṃ rājānaṃ na toseti. Rājā ‘‘viceyyadānaṃ mahapphala’’nti sīlavantānaṃ dātukāmo hutvā cintesi ‘‘vidhurapaṇḍitena saddhiṃ mantayissāmī’’ti. So taṃ upaṭṭhānaṃ āgataṃ āsane nisīdāpetvā pañhaṃ pucchi. Tamatthaṃ pakāsento satthā upaḍḍhagāthamāha –

::hangnum
222\.
::

::gatha1
‘‘Rājā avoca vidhuraṃ, dhammakāmo yudhiṭṭhilo’’ti;
::

Parato rañño ca vidhurassa ca vacanapaṭivacanaṃ hoti –

::gathalast
‘‘Brāhmaṇe vidhura pariyesa, sīlavante bahussute.
::

::hangnum
223\.
::

::gatha1
‘‘Virate methunā dhammā, ye me bhuñjeyyu bhojanaṃ;
::

::gathalast
Dakkhiṇaṃ samma dassāma, yattha dinnaṃ mahapphalaṃ.
::

::hangnum
224\.
::

::gatha1
‘‘Dullabhā brāhmaṇā deva, sīlavanto bahussutā;
::

::gathalast
Viratā methunā dhammā, ye te bhuñjeyyu bhojanaṃ.
::

::hangnum
225\.
::

::gatha1
‘‘Dasa {pb:M:4.0362} khalu mahārāja, yā tā brāhmaṇajātiyo;
::

::gathalast
Tesaṃ vibhaṅgaṃ vicayaṃ, vitthārena suṇohi me.
::

::hangnum
226\.
::

::gatha1
‘‘Pasibbake gahetvāna, puṇṇe mūlassa saṃvute;
::

::gathalast
Osadhikāyo ganthenti, nhāpayanti japanti ca.
::

::hangnum
227\.
::

::gatha1
‘‘Tikicchakasamā rāja, tepi vuccanti brāhmaṇā;
::

::gathalast
Akkhātā te mahārāja, tādise nipatāmase.
::

::hangnum
228\.
::

::gatha1
‘‘Apetā {pb:V:4.0324}{pb:P:4.0362} te ca brahmaññā, (iti rājā korabyo)
::

::gatha2
Na te vuccanti brāhmaṇā;
::

::gathalast
Aññe vidhura pariyesa, sīlavante bahussute.
::

::hangnum
229\.
::

::gatha1
‘‘Virate methunā dhammā, ye me bhuñjeyyu bhojanaṃ;
::

::gathalast
Dakkhiṇaṃ samma dassāma, yattha dinnaṃ mahapphalaṃ.
::

::hangnum
230\.
::

::gatha1
‘‘Kiṅkiṇikāyo gahetvā, ghosenti puratopi te;
::

::gathalast
Pesanānipi gacchanti, rathacariyāsu sikkhare.
::

::hangnum
231\.
::

::gatha1
‘‘Paricārakasamā rāja, tepi vuccanti brāhmaṇā;
::

::gathalast
Akkhātā te mahārāja, tādise nipatāmase.
::

::hangnum
232\.
::

::gatha1
‘‘Apetā te ca brahmaññā, (iti rājā korabyo)
::

::gatha2
Na te vuccanti brāhmaṇā;
::

::gathalast
Aññe vidhura pariyesa, sīlavante bahussute.
::

::hangnum
233\.
::

::gatha1
‘‘Virate methunā dhammā, ye me bhuñjeyyu bhojanaṃ;
::

::gathalast
Dakkhiṇaṃ samma dassāma, yattha dinnaṃ mahapphalaṃ.
::

::hangnum
234\.
::

::gatha1
‘‘Kamaṇḍaluṃ gahetvāna, vaṅkadaṇḍañca brāhmaṇā;
::

::gatha2
Paccupessanti rājāno, gāmesu nigamesu ca;
::

::gathalast
Nādinne vuṭṭhahissāma, gāmamhi vā vanamhi vā.
::

::hangnum
235\.
::

::gatha1
‘‘Niggāhakasamā {pb:M:4.0363} rāja, tepi vuccanti brāhmaṇā;
::

::gathalast
Akkhātā te mahārāja, tādise nipatāmase.
::

::hangnum
236\.
::

::gatha1
‘‘Apetā te ca brahmaññā, (iti rājā korabyo)
::

::gatha2
Na te vuccanti brāhmaṇā;
::

::gathalast
Aññe vidhura pariyesa, sīlavante bahussute.
::

::hangnum
237\.
::

::gatha1
‘‘Virate {pb:V:4.0325} methunā dhammā, ye me bhuñjeyyu bhojanaṃ;
::

::gathalast
Dakkhiṇaṃ samma dassāma, yattha dinnaṃ mahapphalaṃ.
::

::hangnum
238\.
::

::gatha1
‘‘Parūḷhakacchanakhalomā, paṅkadantā rajassirā;
::

::gathalast
Okiṇṇā rajareṇūhi, yācakā vicaranti te.
::

::hangnum
239\.
::

::gatha1
‘‘Khāṇughātasamā rāja, tepi vuccanti brāhmaṇā;
::

::gathalast
Akkhātā te mahārāja, tādise nipatāmase.
::

::hangnum
240\.
::

::gatha1
‘‘Apetā {pb:P:4.0363} te ca brahmaññā, (iti rājā korabyo)
::

::gatha2
Na te vuccanti brāhmaṇā;
::

::gathalast
Aññe vidhura pariyesa, sīlavante bahussute.
::

::hangnum
241\.
::

::gatha1
‘‘Virate methunā dhammā, ye me bhuñjeyyu bhojanaṃ;
::

::gathalast
Dakkhiṇaṃ samma dassāma, yattha dinnaṃ mahapphalaṃ.
::

::hangnum
242\.
::

::gatha1
‘‘Harītakaṃ āmalakaṃ, ambaṃ jambuṃ vibhītakaṃ;
::

::gathalast
Labujaṃ dantapoṇāni, beluvā badarāni ca.
::

::hangnum
243\.
::

::gatha1
‘‘Rājāyatanaṃ ucchupuṭaṃ, dhūmanettaṃ madhuañjanaṃ;
::

::gathalast
Uccāvacāni paṇiyāni, vipaṇenti janādhipa.
::

::hangnum
244\.
::

::gatha1
‘‘Vāṇijakasamā rāja, tepi vuccanti brāhmaṇā;
::

::gathalast
Akkhātā te mahārāja, tādise nipatāmase.
::

::hangnum
245\.
::

::gatha1
‘‘Apetā te ca brahmaññā, (iti rājā korabyo)
::

::gatha2
Na te vuccanti brāhmaṇā;
::

::gathalast
Aññe vidhura pariyesa, sīlavante bahussute.
::

::hangnum
246\.
::

::gatha1
‘‘Virate {pb:V:4.0326}{pb:M:4.0364} methunā dhammā, ye me bhuñjeyyu bhojanaṃ;
::

::gathalast
Dakkhiṇaṃ samma dassāma, yattha dinnaṃ mahapphalaṃ.
::

::hangnum
247\.
::

::gatha1
‘‘Kasivāṇijjaṃ kārenti, posayanti ajeḷake;
::

::gathalast
Kumāriyo pavecchanti, vivāhantāvahanti ca.
::

::hangnum
248\.
::

::gatha1
‘‘Samā ambaṭṭhavessehi, tepi vuccanti brāhmaṇā;
::

::gathalast
Akkhātā te mahārāja, tādise nipatāmase.
::

::hangnum
249\.
::

::gatha1
‘‘Apetā te ca brahmaññā, (iti rājā korabyo)
::

::gatha2
Na te vuccanti brāhmaṇā;
::

::gathalast
Aññe vidhura pariyesa, sīlavante bahussute.
::

::hangnum
250\.
::

::gatha1
‘‘Virate methunā dhammā, ye me bhuñjeyyu bhojanaṃ;
::

::gathalast
Dakkhiṇaṃ samma dassāma, yattha dinnaṃ mahapphalaṃ.
::

::hangnum
251\.
::

::gatha1
‘‘Nikkhittabhikkhaṃ {pb:P:4.0364} bhuñjanti, gāmesveke purohitā;
::

::gathalast
Bahū te paripucchanti, aṇḍacchedā nilañchakā.
::

::hangnum
252\.
::

::gatha1
‘‘Pasūpi tattha haññanti, mahiṃsā sūkarā ajā;
::

::gatha2
Goghātakasamā rāja, tepi vuccanti brāhmaṇā;
::

::gathalast
Akkhātā te mahārāja, tādise nipatāmase.
::

::hangnum
253\.
::

::gatha1
‘‘Apetā te ca brahmaññā, (iti rājā korabyo)
::

::gatha2
Na te vuccanti brāhmaṇā;
::

::gathalast
Aññe vidhura pariyesa, sīlavante bahussute.
::

::hangnum
254\.
::

::gatha1
‘‘Virate methunā dhammā, ye me bhuñjeyyu bhojanaṃ;
::

::gathalast
Dakkhiṇaṃ samma dassāma, yattha dinnaṃ mahapphalaṃ.
::

::hangnum
255\.
::

::gatha1
‘‘Asicammaṃ {pb:V:4.0327} gahetvāna, khaggaṃ paggayha brāhmaṇā;
::

::gathalast
Vessapathesu tiṭṭhanti, satthaṃ abbāhayantipi.
::

::hangnum
256\.
::

::gatha1
‘‘Samā gopanisādehi, tepi vuccanti brāhmaṇā;
::

::gathalast
Akkhātā te mahārāja, tādise nipatāmase.
::

::hangnum
257\.
::

::gatha1
‘‘Apetā {pb:M:4.0365} te ca brahmaññā, (iti rājā korabyo)
::

::gatha2
Na te vuccanti brāhmaṇā;
::

::gathalast
Aññe vidhura pariyesa, sīlavante bahussute.
::

::hangnum
258\.
::

::gatha1
‘‘Virate methunā dhammā, ye me bhuñjeyyu bhojanaṃ;
::

::gathalast
Dakkhiṇaṃ samma dassāma, yattha dinnaṃ mahapphalaṃ.
::

::hangnum
259\.
::

::gatha1
‘‘Araññe kuṭikaṃ katvā, kuṭāni kārayanti te;
::

::gathalast
Sasabiḷāre bādhenti, āgodhā macchakacchapaṃ.
::

::hangnum
260\.
::

::gatha1
‘‘Te luddakasamā rāja, tepi vuccanti brāhmaṇā;
::

::gathalast
Akkhātā te mahārāja, tādise nipatāmase.
::

::hangnum
261\.
::

::gatha1
‘‘Apetā te ca brahmaññā, (iti rājā korabyo)
::

::gatha2
Na te vuccanti brāhmaṇā;
::

::gathalast
Aññe vidhura pariyesa, sīlavante bahussute.
::

::hangnum
262\.
::

::gatha1
‘‘Virate {pb:P:4.0365} methunā dhammā, ye me bhuñjeyyu bhojanaṃ;
::

::gathalast
Dakkhiṇaṃ samma dassāma, yattha dinnaṃ mahapphalaṃ.
::

::hangnum
263\.
::

::gatha1
‘‘Aññe dhanassa kāmā hi, heṭṭhāmañce pasakkitā;
::

::gathalast
Rājāno upari nhāyanti, somayāge upaṭṭhite.
::

::hangnum
264\.
::

::gatha1
‘‘Malamajjakasamā {pb:V:4.0328} rāja, tepi vuccanti brāhmaṇā;
::

::gathalast
Akkhātā te mahārāja, tādise nipatāmase.
::

::hangnum
265\.
::

::gatha1
‘‘Apetā te ca brahmaññā, (iti rājā korabyo)
::

::gatha2
Na te vuccanti brāhmaṇā;
::

::gathalast
Aññe vidhura pariyesa, sīlavante bahussute.
::

::hangnum
266\.
::

::gatha1
‘‘Virate methunā dhammā, ye me bhuñjeyyu bhojanaṃ;
::

::gathalast
Dakkhiṇaṃ samma dassāma, yattha dinnaṃ mahapphala’’nti.
::

Tattha **sīlavante**ti maggenāgatasīle. **Bahussute**ti paṭivedhabahussute. **Dakkhiṇa**nti dānaṃ. **Ye te**ti ye dhammikā samaṇabrāhmaṇā tava dānaṃ {pb:M:4.0366} bhuñjeyyuṃ, te dullabhā. **Brāhmaṇajātiyo**ti brāhmaṇakulāni. **Tesaṃ vibhaṅgaṃ vicaya**nti tesaṃ brāhmaṇānaṃ vibhaṅgaṃ mama paññāya vicitabhāvaṃ vitthārena suṇohi. **Saṃvute**ti baddhamukhe. **Osadhikāyo ganthentī**ti ‘‘idaṃ imassa rogassa bhesajjaṃ, idaṃ imassa rogassa bhesajja’’nti evaṃ siloke bandhitvā manussānaṃ denti. **Nhāpayantī**ti nahāpanaṃ nāma karonti. **Japanti cā**ti bhūtavijjaṃ parivattenti. **Tikicchakasamā**ti vejjasadisā. **Tepi vuccantī**ti tepi ‘‘brāhmaṇā vā mayaṃ, abrāhmaṇā vā’’ti ajānitvā vejjakammena jīvikaṃ kappentā vohārena ‘‘brāhmaṇā’’ti vuccanti. **Akkhātā te**ti ime te mayā vejjabrāhmaṇā nāma akkhātā. **Nipatāmase**ti vadehi dāni, kiṃ tādise brāhmaṇe nipatāma, nimantanatthāya upasaṅkamāma, atthi te etehi atthoti pucchati. **Brahmaññā**ti brāhmaṇadhammato. **Na te vuccantī**ti te bāhitapāpatāya brāhmaṇā nāma na vuccanti.

**Kiṅkiṇikāyo**ti mahārāja, aparepi brāhmaṇā attano brāhmaṇadhammaṃ chaḍḍetvā jīvikatthāya rājarājamahāmattānaṃ purato kaṃsatāḷe gahetvā vādentā gāyantā gacchanti. **Pesanānipī**ti dāsakammakarā viya pesanānipi gacchanti. **Rathacariyāsū**ti rathasippaṃ sikkhanti. **Paricārakasamā**ti dāsakammakarasadisā. **Vaṅkadaṇḍa**nti {pb:P:4.0366} vaṅkadaṇḍakaṭṭhaṃ. **Paccupessanti rājāno**ti rājarājamahāmatte paṭicca āgamma sandhāya upasevanti. **Gāmesu nigamesu cā**ti tesaṃ nivesanadvāre nisīdanti. **Niggāhakasamā**ti niggahakārakehi balisādhakarājapurisehi samā. Yathā te purisā ‘‘aggahetvā na gamissāmā’’ti niggahaṃ katvā gaṇhantiyeva, tathā ‘‘gāme vā {pb:V:4.0329} vane vā aladdhā marantāpi na vuṭṭhahissāmā’’ti upavasanti. **Tepī**ti tepi balisādhakasadisā pāpadhammā.

**Rajareṇūhī**ti rajehi ca paṃsūhi ca okiṇṇā. **Yācakā**ti dhanayācakā. **Khāṇughātasamā**ti malīnasarīratāya jhāmakhette khāṇughātakehi bhūmiṃ khaṇitvā jhāmakhāṇukauddharaṇakamanussehi samānā, ‘‘aggahetvā na gamissāmā’’ti niccalabhāvena ṭhitattā nikhaṇitvā ṭhapitavatikhāṇukā viyātipi attho. **Tepī**ti tepi tathā laddhaṃ dhanaṃ vaḍḍhiyā payojetvā puna tatheva ṭhitattā dussīlā brāhmaṇā.

**Ucchupuṭa**nti {pb:M:4.0367} ucchuñceva phāṇitapuṭañca. **Madhuañjana**nti madhuñceva añjanañca. **Uccāvacānī**ti mahagghaappagghāni. **Paṇiyānī**ti bhaṇḍāni. **Vipaṇentī**ti vikkiṇanti. **Tepī**ti tepi imāni ettakāni vikkiṇitvā jīvikakappakā vāṇijakabrāhmaṇā. **Posayantī**ti gorasavikkayena jīvikakappanatthaṃ posenti. **Pavecchantī**ti attano dhītaro hiraññasuvaṇṇaṃ gahetvā paresaṃ denti. Te evaṃ paresaṃ dadamānā vivāhanti nāma, attano puttānaṃ atthāya gaṇhamānā āvāhanti nāma. **Ambaṭṭhavessehī**ti kuṭumbikehi ceva gahapatīhi ca samā, tepi vohāravasena ‘‘brāhmaṇā’’ti vuccanti.

**Nikkhittabhikkha**nti gāmapurohitā hutvā attano atthāya nibaddhabhikkhaṃ. **Bahū te**ti bahū janā ete gāmapurohite nakkhattamuhuttamaṅgalāni pucchanti. **Aṇḍacchedā nilañchakā**ti bhatiṃ gahetvā balibaddānaṃ aṇḍacchedakā ceva tisūlādiaṅkakaraṇena lañchakā ca, lakkhaṇakārakāti attho. **Tatthā**ti tesaṃ gāmapurohitānaṃ gehesu maṃsavikkiṇanatthaṃ ete pasuādayopi haññanti. **Tepī**ti tepi goghātakasamā brāhmaṇāti vuccanti.

**Asicamma**nti asilaṭṭhiñceva kaṇḍavāraṇañca. **Vessapathesū**ti vāṇijānaṃ gamanamaggesu. **Satthaṃ abbāhayantī**ti satthavāhānaṃ hatthato satampi sahassampi gahetvā satthe corāṭaviṃ atibāhenti. **Gopanisādehī**ti gopālakehi ceva nisādehi ca gāmaghātakacorehi samāti vuttaṃ. **Tepī**ti tepi evarūpā brāhmaṇāti vuccanti. **Kuṭāni kārayanti te**ti kūṭapāsādīni ropenti. **Sasabiḷāre**ti sase ceva biḷāre ca. Etena thalacare mige dasseti. **Āgodhā macchakacchapa**nti thalajesu tāva āgodhato mahante ca khuddake ca pāṇayo bādhenti mārenti, jalajesu macchakacchape. **Tepī**ti tepi luddakasamā {pb:P:4.0367} brāhmaṇāti vuccanti.

**Aññe** {pb:V:4.0330} **dhanassa kāmā hī**ti apare brāhmaṇā dhanaṃ patthentā. **Heṭṭhāmañce pasakkitā**ti ‘‘kalipavāhakammaṃ kāressāmā’’ti ratanamayaṃ mañcaṃ kāretvā tassa heṭṭhā nipannā acchanti. Atha nesaṃ somayāge upaṭṭhite rājāno upari nahāyanti, te kira somayāge niṭṭhite āgantvā {pb:M:4.0368} tasmiṃ mañce nisīdanti. Atha ne aññe brāhmaṇā ‘‘kaliṃ pavāhessāmā’’ti nahāpenti. Ratanamañco ceva rañño rājālaṅkāro ca sabbo heṭṭhāmañce nipannasseva hoti. **Tepī**ti tepi malamajjakehi nahāpitehi sadisā brāhmaṇāti vuccanti.

Evañcime vohāramattabrāhmaṇe dassetvā idāni paramatthabrāhmaṇe dassento dve gāthā abhāsi –

::hangnum
267\.
::

::gatha1
‘‘Atthi kho brāhmaṇā deva, sīlavanto bahussutā;
::

::gathalast
Viratā methunā dhammā, ye te bhuñjeyyu bhojanaṃ.
::

::hangnum
268\.
::

::gatha1
‘‘Ekañca bhattaṃ bhuñjanti, na ca majjaṃ pivanti te;
::

::gathalast
Akkhātā te mahārāja, tādise nipatāmase’’ti.
::

Tattha **sīlavanto**ti ariyasīlena samannāgatā. **Bahussutā**ti paṭivedhabāhusaccena samannāgatā. **Tādise**ti evarūpe bāhitapāpe paccekabuddhabrāhmaṇe nimantanatthāya upasaṅkamāmāti.

Rājā tassa kathaṃ sutvā pucchi ‘‘samma vidhura, evarūpā aggadakkhiṇeyyā brāhmaṇā kahaṃ vasantī’’ti? Uttarahimavante nandamūlakapabbhāre, mahārājāti. ‘‘Tena hi, paṇḍita, tava balena mayhaṃ te brāhmaṇe pariyesā’’ti tuṭṭhamānaso gāthamāha –

::hangnum
269\.
::

::gatha1
‘‘Ete kho brāhmaṇā vidhura, sīsavanto bahussutā;
::

::gathalast
Ete vidhura pariyesa, khippañca ne nimantayā’’ti.
::

Mahāsatto ‘‘sādhū’’ti tassa vacanaṃ sampaṭicchitvā ‘‘tena hi, mahārāja, nagaraṃ alaṅkārāpetvā sabbe nagaravāsino dānaṃ datvā uposathaṃ adhiṭṭhāya samādinnasīlā hontū’’ti bheriṃ carāpetvā ‘‘tumhepi saddhiṃ parijanena uposathaṃ samādiyathā’’ti vatvā sayaṃ pātova bhuñjitvā uposathaṃ samādāya sāyanhasamaye jātipupphapuṇṇaṃ suvaṇṇasamuggaṃ āharāpetvā raññā {pb:V:4.0331} saddhiṃ pañcapatiṭṭhitaṃ patiṭṭhahitvā {pb:P:4.0368} paccekabuddhānaṃ guṇe anussaritvā vanditvā ‘‘uttarahimavante nandamūlakapabbhāravāsino pañcasatā paccekabuddhā sve amhākaṃ bhikkhaṃ gaṇhantū’’ti nimantetvā ākāse aṭṭha pupphamuṭṭhiyo vissajjesi. Tadā tattha pañcasatā paccekabuddhā vasanti, pupphāni gantvā tesaṃ upari patiṃsu. Te āvajjentā taṃ kāraṇaṃ {pb:M:4.0369} ñatvā ‘‘mārisā, vidhurapaṇḍitena nimantitamha, na kho panesa ittarasatto, buddhaṅkuro esa, imasmiṃyeva kappe buddho bhavissati, karissāmassa saṅgaha’’nti nimantanaṃ adhivāsayiṃsu. Mahāsatto pupphānaṃ anāgamanasaññāya adhivāsitabhāvaṃ ñatvā ‘‘mahārāja, sve paccekabuddhā āgamissanti, sakkārasammānaṃ karohī’’ti āha. Rājā punadivase mahāsakkāraṃ katvā mahātale mahārahāni āsanāni paññapesi. Paccekabuddhā anotattadahe katasarīrapaṭijagganā velaṃ sallakkhetvā ākāsenāgantvā rājaṅgaṇe otariṃsu. Rājā ca bodhisatto ca pasannamānasā tesaṃ hatthato pattāni gahetvā pāsādaṃ āropetvā nisīdāpetvā dakkhiṇodakaṃ datvā paṇītena khādanīyena bhojanīyena parivisiṃsu. Bhattakiccapariyosāne ca punadivasatthāyāti evaṃ satta divase nimantetvā mahādānaṃ datvā sattame divase sabbaparikkhāre adaṃsu. Te anumodanaṃ katvā ākāsena tattheva gatā, parikkhārāpi tehi saddhiṃyeva gatā.

Satthā imaṃ dhammadesanaṃ āharitvā ‘‘anacchariyaṃ, bhikkhave, kosalarañño mama upaṭṭhākassa sato viceyyadānaṃ dātuṃ, porāṇakapaṇḍitā anuppannepi buddhe dānaṃ adaṃsuyevā’’ti vatvā jātakaṃ samodhānesi – ‘‘tadā rājā ānando ahosi, vidhurapaṇḍito pana ahameva ahosi’’nti.

::centre
Dasabrāhmaṇajātakavaṇṇanā dvādasamā.
::



[496] 13. Bhikkhāparamparajātakavaṇṇanā

**Sukhumālarūpaṃ** {pb:P:4.0369} **disvā**ti idaṃ satthā jetavane viharanto aññataraṃ kuṭumbikaṃ ārabbha kathesi. So kira saddho ahosi pasanno, tathāgatassa ceva saṅghassa ca nibaddhaṃ mahāsakkāraṃ karoti. Athekadivasaṃ cintesi ‘‘ahaṃ buddharatanassa ceva saṅgharatanassa ca paṇītāni khādanīyabhojanīyāni ceva sukhumavatthāni ca dento niccaṃ mahāsakkāraṃ karomi, idāni dhammaratanassapi karissāmi, kathaṃ nu kho tassa sakkāraṃ karontena {pb:M:4.0370} kattabba’’nti. So bahūni gandhamālādīni {pb:V:4.0332} ādāya jetavanaṃ gantvā satthāraṃ vanditvā pucchi ‘‘ahaṃ, bhante, dhammaratanassa sakkāraṃ kattukāmomhi, kathaṃ nu kho tassa sakkāraṃ karontena kattabba’’nti. Atha naṃ satthā āha – ‘‘sace dhammaratanassa sakkāraṃ kattukāmo, dhammabhaṇḍāgārikassa ānandassa sakkāraṃ karohī’’ti. So ‘‘sādhū’’ti paṭissuṇitvā theraṃ nimantetvā punadivase mahantena sakkārena attano gehaṃ netvā mahārahe āsane nisīdāpetvā gandhamālādīhi pūjetvā nānaggarasabhojanaṃ datvā mahagghe ticīvarappahonake sāṭake adāsi. Theropi ‘‘ayaṃ sakkāro dhammaratanassa kato, na mayhaṃ anucchaviko, aggasāvakassa dhammasenāpatissa anucchaviko’’ti cintetvā piṇḍapātañca vatthāni ca vihāraṃ haritvā sāriputtattherassa adāsi. Sopi ‘‘ayaṃ sakkāro dhammaratanassa kato, ekantena dhammassāmino sammāsambuddhasseva anucchaviko’’ti cintetvā dasabalassa adāsi. Satthā attano uttaritaraṃ adisvā piṇḍapātaṃ paribhuñji, cīvarasāṭake aggahesi.

Bhikkhū dhammasabhāyaṃ kathaṃ samuṭṭhāpesuṃ ‘‘āvuso, asuko nāma kuṭumbiko ‘dhammaratanassa sakkāraṃ karomī’ti dhammabhaṇḍāgārikassa ānandattherassa adāsi. Thero ‘nāyaṃ mayhaṃ anucchaviko’ti dhammasenāpatino adāsi, sopi ‘nāyaṃ mayhaṃ anucchaviko’ti tathāgatassa adāsi. Tathāgato aññaṃ uttaritaraṃ apassanto attano dhammassāmitāya ‘mayhameveso anucchaviko’ti taṃ piṇḍapātaṃ paribhuñji, cīvarasāṭakepi gaṇhi, evaṃ so piṇḍapāto yathānucchavikatāya dhammassāminova pādamūlaṃ gato’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva piṇḍapāto paramparā yathānucchavikaṃ gacchati, pubbepi anuppanne buddhe agamāsiyevā’’ti vatvā atītaṃ āhari.

Atīte {pb:P:4.0370} bārāṇasiyaṃ brahmadatto agatigamanaṃ pahāya dasa rājadhamme akopento dhammena rajjaṃ kāresi. Evaṃ santepissa vinicchayo suñño viya ahosi. Rājā attano aguṇagavesako hutvā antonivesanādīni {pb:M:4.0371} pariggaṇhanto antepure ca antonagare ca dvāragāmesu ca attano aguṇaṃ kathentaṃ adisvā ‘‘janapade gavesissāmī’’ti amaccānaṃ rajjaṃ niyyādetvā purohitena saddhiṃ aññātakaveseneva kāsiraṭṭhe caranto kañci aguṇaṃ kathentaṃ adisvā paccante ekaṃ nigamaṃ patvā bahidvārasālāyaṃ nisīdi. Tasmiṃ khaṇe nigamavāsī asītikoṭivibhavo kuṭumbiko mahantena parivārena nhānatitthaṃ gacchanto sālāyaṃ nisinnaṃ suvaṇṇavaṇṇaṃ sukhumālasarīraṃ rājānaṃ disvā uppannasineho sālaṃ pavisitvā paṭisanthāraṃ katvā ‘‘idheva {pb:V:4.0333} hothā’’ti vatvā gehaṃ gantvā nānaggarasabhojanaṃ sampādetvā mahantena parivārena bhattabhājanāni gāhāpetvā agamāsi. Tasmiṃ khaṇe himavantavāsī pañcābhiñño tāpaso āgantvā tattheva nisīdi. Nandamūlakapabbhārato paccekabuddhopi āgantvā tattheva nisīdi.

Kuṭumbiko rañño hatthadhovanaudakaṃ datvā nānaggarasehi sūpabyañjanehi bhattapātiṃ sajjetvā rañño upanesi. Rājā naṃ gahetvā purohitassa brāhmaṇassa adāsi. Brāhmaṇo gahetvā tāpasassa adāsi. Tāpaso paccekabuddhassa santikaṃ gantvā vāmahatthena bhattapātiṃ, dakkhiṇahatthena kamaṇḍaluṃ gahetvā dakkhiṇodakaṃ datvā patte bhattaṃ pakkhipi. So kañci animantetvā anāpucchitvā paribhuñji. Tassa bhattakiccapariyosāne kuṭumbiko cintesi ‘‘mayā rañño bhattaṃ dinnaṃ, raññā brāhmaṇassa, brāhmaṇena tāpasassa, tāpasena paccekabuddhassa, paccekabuddho kañci anāpucchitvā paribhuñji, kiṃ nu kho imesaṃ ettakaṃ dānakāraṇaṃ, kiṃ imassa kañci anāpucchitvāva {pb:P:4.0371} bhuñjanakāraṇaṃ, anupubbena te pucchissāmī’’ti. So ekekaṃ upasaṅkamitvā vanditvā pucchi. Tepissa kathesuṃ –

::hangnum
270\.
::

::gatha1
‘‘Sukhumālarūpaṃ disvā, raṭṭhā vivanamāgataṃ;
::

::gathalast
Kuṭāgāravarūpetaṃ, mahāsayanamupāsitaṃ.
::

::hangnum
271\.
::

::gatha1
‘‘Tassa te pemakenāhaṃ, adāsiṃ vaḍḍhamodanaṃ;
::

::gathalast
Sālīnaṃ vicitaṃ bhattaṃ, suciṃ maṃsūpasecanaṃ.
::

::hangnum
272\.
::

::gatha1
‘‘Taṃ tvaṃ bhattaṃ paṭiggayha, brāhmaṇassa adāsayi;
::

::gathalast
Attānaṃ anasitvāna, koyaṃ dhammo namatthu te.
::

::hangnum
273\.
::

::gatha1
‘‘Ācariyo {pb:M:4.0372} brāhmaṇo mayhaṃ, kiccākiccesu byāvaṭo;
::

::gathalast
Garu ca āmantanīyo ca, dātumarahāmi bhojanaṃ.
::

::hangnum
274\.
::

::gatha1
‘‘Brāhmaṇaṃ dāni pucchāmi, gotamaṃ rājapūjitaṃ;
::

::gathalast
Rājā te bhattaṃ pādāsi, suciṃ maṃsūpasecanaṃ.
::

::hangnum
275\.
::

::gatha1
‘‘Taṃ {pb:V:4.0334} tvaṃ bhattaṃ paṭiggayha, isissa bhojanaṃ adā;
::

::gathalast
Akhettaññūsi dānassa, koyaṃ dhammo namatthu te.
::

::hangnum
276\.
::

::gatha1
‘‘Bharāmi puttadāre ca, gharesu gadhito ahaṃ;
::

::gathalast
Bhuñje mānusake kāme, anusāsāmi rājino.
::

::hangnum
277\.
::

::gatha1
‘‘Āraññikassa isino, cirarattaṃ tapassino;
::

::gathalast
Vuḍḍhassa bhāvitattassa, dātumarahāmi bhojanaṃ.
::

::hangnum
278\.
::

::gatha1
‘‘Isiñca dāni pucchāmi, kisaṃ dhamanisanthataṃ;
::

::gathalast
Parūḷhakacchanakhalomaṃ, paṅkadantaṃ rajassiraṃ.
::

::hangnum
279\.
::

::gatha1
‘‘Eko araññe viharasi, nāvakaṅkhasi jīvitaṃ;
::

::gathalast
Bhikkhu kena tayā seyyo, yassa tvaṃ bhojanaṃ adā.
::

::hangnum
280\.
::

::gatha1
‘‘Khaṇantālukalambāni, bilālitakkalāni ca;
::

::gathalast
Dhunaṃ sāmākanīvāraṃ, saṅghāriyaṃ pasāriyaṃ.
::

::hangnum
281\.
::

::gatha1
‘‘Sākaṃ bhisaṃ madhuṃ maṃsaṃ, badarāmalakāni ca;
::

::gathalast
Tāni āharitvā bhuñjāmi, atthi me so pariggaho.
::

::hangnum
282\.
::

::gatha1
‘‘Pacanto {pb:P:4.0372} apacantassa, amamassa sakiñcano;
::

::gathalast
Anādānassa sādāno, dātumarahāmi bhojanaṃ.
::

::hangnum
283\.
::

::gatha1
‘‘Bhikkhuñca dāni pucchāmi, tuṇhīmāsīna subbataṃ;
::

::gathalast
Isi te bhattaṃ pādāsi, suciṃ maṃsūpasecanaṃ.
::

::hangnum
284\.
::

::gatha1
‘‘Taṃ tvaṃ bhattaṃ paṭiggayha, tuṇhī bhuñjasi ekako;
::

::gathalast
Nāññaṃ kañci nimantesi, koyaṃ dhammo namatthu te.
::

::hangnum
285\.
::

::gatha1
‘‘Na {pb:V:4.0335} pacāmi na pācemi, na chindāmi na chedaye;
::

::gathalast
Taṃ maṃ akiñcanaṃ ñatvā, sabbapāpehi ārataṃ.
::

::hangnum
286\.
::

::gatha1
‘‘Vāmena {pb:M:4.0373} bhikkhamādāya, dakkhiṇena kamaṇḍaluṃ;
::

::gathalast
Isi me bhattaṃ pādāsi, suciṃ maṃsūpasecanaṃ.
::

::hangnum
287\.
::

::gatha1
‘‘Ete hi dātumarahanti, samamā sapariggahā;
::

::gathalast
Paccanīkamahaṃ maññe, yo dātāraṃ nimantaye’’ti.
::

Tattha **vivana**nti nirudakāraññasadisaṃ imaṃ paccantaṃ āgataṃ. **Kūṭāgāravarūpeta**nti kūṭāgāravarena upagataṃ, ekaṃ varakūṭāgāravāsinanti attho. **Mahāsayanamupāsita**nti tattheva supaññattaṃ sirisayanaṃ upāsitaṃ. **Tassa te**ti evarūpaṃ taṃ disvā ahaṃ pemamakāsiṃ, tassa te pemakena. **Vaḍḍhamodana**nti uttamodanaṃ. **Vicita**nti apagatakhaṇḍakāḷakehi vicitataṇḍulehi kataṃ. **Adāsayī**ti adāsi. **Attāna**nti attanā, ayameva vā pāṭho. **Anasitvānā**ti abhuñjitvā. **Koyaṃ dhammo**ti mahārāja, ko esa tumhākaṃ sabhāvo. **Namatthu te**ti namo tava atthu, yo tvaṃ attanā abhuñjitvā parassa adāsi.

**Ācariyo**ti kuṭumbika esa mayhaṃ ācārasikkhāpako ācariyo. **Byāvaṭo**ti ussuko. **Āmantanīyo**ti āmantetabbayuttako mayā dinnaṃ bhattaṃ gahetuṃ anurūpo. **Dātumarahāmī**ti ‘‘ahaṃ evarūpassa ācariyassa bhojanaṃ dātuṃ arahāmī’’ti rājā brāhmaṇassa guṇaṃ vaṇṇesi. **Akhettaññūsī**ti nāhaṃ dānassa khettaṃ, mayi dinnaṃ mahapphalaṃ na hotīti evaṃ attānaṃ dānassa akhettaṃ jānāsi maññeti. **Anusāsāmī**ti attano atthaṃ pahāya rañño atthañca dhammañca anusāsāmi.

Evaṃ attano aguṇaṃ kathetvā **āraññikassā**ti isino guṇaṃ kathesi. **Isino**ti sīlādiguṇapariyesakassa. **Tapassino**ti tapanissitassa. **Vuḍḍhassā**ti {pb:P:4.0373} paṇḍitassa guṇavuḍḍhassa. **Nāvakaṅkhasī**ti sayaṃ dullabhabhojano hutvā evarūpaṃ bhojanaṃ aññassa desi, kiṃ attano jīvitaṃ na kaṅkhasi. **Bhikkhu kenā**ti ayaṃ bhikkhu katarena guṇena tayā seṭṭhataro.

**Khaṇantālukalambānī**ti {pb:V:4.0336}{pb:M:4.0374} khaṇanto ālūni ceva tālakandāni ca. **Bilālitakkalāni cā**ti bilālikandatakkalakandāni ca. **Dhunaṃ sāmākanīvāra**nti sāmākañca nīvārañca dhunitvā. **Saṅghāriyaṃ pasāriya**nti ete sāmākanīvāre dhunanto saṅghāretvā puna sukkhāpite pasāretvā suppena papphoṭetvā koṭṭetvā taṇḍule ādāya pacitvā bhuñjāmīti vadati. **Sāka**nti yaṃ kiñci sūpeyyapaṇṇaṃ. **Maṃsa**nti sīhabyagghavighāsādimaṃsaṃ. **Tāni āharitvā**ti tāni sākādīni āharitvā. **Amamassā**ti taṇhādiṭṭhimamattarahitassa. **Sakiñcano**ti sapalibodho. **Anādānassā**ti niggahaṇassa. **Dātumarahāmī**ti evarūpassa paccekabuddhassa attanā laddhabhojanaṃ dātuṃ arahāmi.

**Tuṇhīmāsīna**nti kiñci avatvā nisinnaṃ. **Akiñcana**nti rāgakiñcanādīhi rahitaṃ. **Ārata**nti virataṃ sabbapāpāni pahāya ṭhitaṃ. **Kamaṇḍalu**nti kuṇḍikaṃ. **Ete hī**ti ete rājādayo tayo janāti hatthaṃ pasāretvā te niddisanto evamāha. **Dātumarahantī**ti mādisassa dātuṃ arahanti. **Paccanīka**nti paccanīkapaṭipadaṃ. Dāyakassa hi nimantanaṃ ekavīsatiyā anesanāsu aññatarāya piṇḍapātapariyesanāya jīvikakappanasaṅkhātā micchājīvapaṭipatti nāma hoti.

Tassa vacanaṃ sutvā kuṭumbiko attamano dve osānagāthā abhāsi –

::hangnum
288\.
::

::gatha1
‘‘Atthāya vata me ajja, idhāgacchi rathesabho;
::

::gathalast
Sohaṃ ajja pajānāmi, yattha dinnaṃ mahapphalaṃ.
::

::hangnum
289\.
::

::gatha1
‘‘Raṭṭhesu giddhā rājāno, kiccākiccesu brāhmaṇā;
::

::gathalast
Isī mūlaphale giddhā, vippamuttā ca bhikkhavo’’ti.
::

Tattha **rathesabho**ti rājānaṃ sandhāyāha. **Kiccākiccesū**ti rañño kiccakaraṇīyesu. **Bhikkhavo**ti paccekabuddhā bhikkhavo pana sabbabhavehi vippamuttā.

Paccekabuddho {pb:M:4.0375} tassa dhammaṃ desetvā sakaṭṭhānameva gato, tathā tāpaso. Rājā pana katipāhaṃ tassa santike vasitvā bārāṇasimeva gato.

Satthā {pb:P:4.0374} imaṃ dhammadesanaṃ āharitvā ‘‘na, bhikkhave, idāneva piṇḍapāto yathānucchavikaṃ gacchati{pb:V:4.0337}, pubbepi gatoyevā’’ti vatvā jātakaṃ samodhānesi – ‘‘tadā kuṭumbiko dhammaratanassa sakkārakārako kuṭumbiko ahosi, rājā ānando, purohito sāriputto, himavantatāpaso pana ahameva ahosi’’nti.

::centre
Bhikkhāparamparajātakavaṇṇanā terasamā.
::

Jātakuddānaṃ –

::gatha1
Kedāraṃ candakinnarī, ukkusuddālabhisakaṃ;
::

::gathalast
Suruci pañcuposathaṃ, mahāmorañca tacchakaṃ.
::

::gatha1
Mahāvāṇija sādhinaṃ, dasabrāhmaṇajātakaṃ;
::

::gathalast
Bhikkhāparamparāpi ca, terasāni pakiṇṇake.
::

::centre
Pakiṇṇakanipātavaṇṇanā niṭṭhitā.
::

### 15. Vīsatinipāto



[497] 1. Mātaṅgajātakavaṇṇanā

**Kuto** {pb:V:4.0338}{pb:P:4.0375}{pb:M:4.0376} **nu āgacchasi dummavāsī**ti idaṃ satthā jetavane viharanto udenaṃ nāma vaṃsarājānaṃ ārabbha kathesi. Tasmiñhi kāle āyasmā piṇḍolabhāradvājo jetavanato ākāsena gantvā yebhuyyena kosambiyaṃ udenassa rañño uyyānaṃ divāvihārāya gacchati. Thero kira purimabhave rajjaṃ kārento dīghamaddhānaṃ tasmiṃ uyyāne mahāparivāro sampattiṃ anubhavi. So tena pubbāciṇṇena yebhuyyena tattheva divāvihāraṃ nisīditvā phalasamāpattisukhena vītināmeti. Tasmiṃ ekadivasaṃ tattha gantvā supupphitasālamūle nisinne udeno sattāhaṃ mahāpānaṃ pivitvā ‘‘uyyānakīḷaṃ kīḷissāmī’’ti mahantena parivārena uyyānaṃ gantvā maṅgalasilāpaṭṭe aññatarāya itthiyā aṅke nipanno surāmadamattatāya niddaṃ okkami. Gāyantā nisinnitthiyo tūriyāni chaḍḍetvā uyyānaṃ pavisitvā pupphaphalādīni vicinantiyo theraṃ disvā gantvā vanditvā nisīdiṃsu. Thero tāsaṃ dhammakathaṃ kathento nisīdi. Itarāpi itthī aṅkaṃ cāletvā rājānaṃ pabodhetvā ‘‘kuhiṃ tā vasaliyo gatā’’ti vutte ‘‘ekaṃ samaṇaṃ parivāretvā nisinnā’’ti āha. So kuddho gantvā theraṃ akkositvā paribhāsitvā ‘‘handāhaṃ, taṃ samaṇaṃ tambakipillakehi khādāpessāmī’’ti kodhavasena therassa sarīre tambakipillakapuṭaṃ bhindāpesi. Thero ākāse ṭhatvā tassovādaṃ datvā jetavane gandhakuṭidvāreyeva otaritvā tathāgatena ‘‘kuto āgatosī’’ti puṭṭho thero tamatthaṃ ārocesi. Satthā ‘‘na kho, bhāradvāja, udeno idāneva pabbajite viheṭheti, pubbepi viheṭhesiyevā’’ti vatvā tena yācito atītaṃ āhari.

Atīte {pb:P:4.0376} bārāṇasiyaṃ brahmadatte rajjaṃ kārente tadā mahāsatto bahinagare caṇḍālayoniyaṃ nibbatti, ‘‘mātaṅgo’’tissa nāmaṃ kariṃsu. Aparabhāge {pb:M:4.0377} viññutaṃ patto ‘‘mātaṅgapaṇḍito’’ti pākaṭo ahosi. Tadā bārāṇasiseṭṭhino dhītā diṭṭhamaṅgalikā nāma ekamāsadvemāsavārena mahāparivārā uyyānaṃ kīḷituṃ gacchati. Athekadivasaṃ mahāsatto kenaci kammena nagaraṃ pavisanto antaradvāre diṭṭhamaṅgalikaṃ disvā ekamantaṃ apagantvā allīyitvā aṭṭhāsi. Diṭṭhamaṅgalikā {pb:V:4.0339} sāṇiyā antarena olokentī taṃ disvā ‘‘ko eso’’ti pucchitvā ‘‘caṇḍālo ayye’’ti vutte ‘‘adiṭṭhapubbayuttakaṃ vata passāmī’’ti gandhodakena akkhīni dhovitvā tato nivatti. Tāya saddhiṃ nikkhantajano ‘‘are, duṭṭha caṇḍāla, ajja taṃ nissāya amhākaṃ amūlakaṃ surābhattaṃ naṭṭha’’nti kodhābhibhūto mātaṅgapaṇḍitaṃ hatthehi ca pādehi ca pothetvā visaññiṃ katvā pakkāmi. So muhuttaṃ vītināmetvā paṭiladdhasañño cintesi ‘‘diṭṭhamaṅgalikāya parijano maṃ niddosaṃ akāraṇena pothesi, diṭṭhamaṅgalikaṃ labhitvāva uṭṭhahissāmi, no alabhitvā’’ti adhiṭṭhāya gantvā tassā pitu nivesanadvāre nipajji. So ‘‘kena kāraṇena nipannosī’’ti vutte ‘‘aññaṃ kāraṇaṃ natthi, diṭṭhamaṅgalikāya me attho’’ti āha. Eko divaso atīto, tathā dutiyo, tatiyo, catuttho, pañcamo, chaṭṭho ca. Bodhisattānaṃ adhiṭṭhānaṃ nāma samijjhati, tasmā sattame divase diṭṭhamaṅgalikaṃ nīharitvā tassa adaṃsu.

Atha naṃ sā ‘‘uṭṭhehi, sāmi, tumhākaṃ gehaṃ gacchāmā’’ti āha. Bhadde, tava parijanenamhi supothito dubbalo, maṃ ukkhipitvā piṭṭhiṃ āropetvā ādāya gacchāhīti. Sā tathā katvā nagaravāsīnaṃ passantānaññeva nagarā nikkhamitvā caṇḍālagāmakaṃ gatā. Atha naṃ mahāsatto jātisambhedavītikkamaṃ akatvāva katipāhaṃ gehe vasāpetvā cintesi ‘‘ahametaṃ lābhaggayasaggappattaṃ karonto pabbajitvāva kātuṃ sakkhissāmi, na itarathā’’ti{pb:P:4.0377}. Atha naṃ āmantetvā ‘bhadde, mayi araññato kiñci anāharante amhākaṃ jīvikā nappavattati, yāva mamāgamanā mā ukkaṇṭhi, ahaṃ araññaṃ gamissāmī’’ti vatvā gehavāsinopi ‘‘imaṃ mā pamajjitthā’’ti ovaditvā araññaṃ gantvā samaṇapabbajjaṃ pabbajitvā appamatto sattame divase aṭṭha samāpattiyo ca pañca abhiññāyo ca uppādetvā ‘‘idāni diṭṭhamaṅgalikāya {pb:M:4.0378} avassayo bhavituṃ sakkhissāmī’’ti iddhiyā gantvā caṇḍālagāmadvāre otaritvā diṭṭhamaṅgalikāya gehadvāraṃ agamāsi. Sā tassāgamanaṃ sutvā gehato nikkhamitvā ‘‘sāmi, kasmā maṃ anāthaṃ katvā pabbajitosī’’ti paridevi. Atha naṃ ‘‘bhadde, mā cintayi, tava porāṇakayasato idāni mahantataraṃ yasaṃ karissāmi, apica kho pana ‘na mayhaṃ mātaṅgapaṇḍito sāmiko, mahābrahmā me sāmiko’ti ettakaṃ parisamajjhe vattuṃ sakkhissasī’ti āha. ‘‘Āma, sāmi, sakkhissāmī’’ti. ‘‘Tena hi ‘‘idāni te sāmiko kuhinti puṭṭhā ‘brahmalokaṃ gato’ti vatvā ‘kadā āgamissatī’ti vutte ‘ito sattame divase puṇṇamāyaṃ candaṃ bhinditvā āgamissatī’ti vadeyyāsī’’ti naṃ vatvā mahāsatto himavantameva gato.

Diṭṭhamaṅgalikāpi {pb:V:4.0340} bārāṇasiyaṃ mahājanassa majjhe tesu tesu ṭhānesu tathā kathesi. Mahājano ‘‘aho mahābrahmā samāno diṭṭhamaṅgalikaṃ na gacchati, evametaṃ bhavissatī’’ti saddahi. Bodhisattopi puṇṇamadivase candassa gaganamajjhe ṭhitakāle brahmattabhāvaṃ māpetvā sakalaṃ kāsiraṭṭhaṃ dvādasayojanikaṃ bārāṇasinagarañca ekobhāsaṃ katvā candamaṇḍalaṃ bhinditvā otaritvā bārāṇasiyā uparūpari tikkhattuṃ paribbhamitvā mahājanena gandhamālādīhi pūjiyamāno caṇḍālagāmakābhimukho ahosi. Brahmabhattā sannipatitvā caṇḍālagāmakaṃ gantvā diṭṭhamaṅgalikāya gehaṃ suddhavatthehi chādetvā bhūmiṃ catujjātiyagandhehi opuñchitvā pupphāni vikiritvā dhūmaṃ {pb:P:4.0378} datvā celavitānaṃ pasāretvā mahāsayanaṃ paññapetvā gandhatelehi dīpaṃ jāletvā dvāre rajatapaṭṭavaṇṇavālukaṃ okiritvā pupphāni vikiritvā dhaje bandhiṃsu. Evaṃ alaṅkate gehe mahāsatto otaritvā anto pavisitvā thokaṃ sayanapiṭṭhe nisīdi.

Tadā diṭṭhamaṅgalikā utunī hoti. Athassā aṅguṭṭhakena nābhiṃ parāmasi, kucchiyaṃ gabbho patiṭṭhāsi. Atha naṃ mahāsatto āmantetvā ‘‘bhadde, gabbho te patiṭṭhito, tvaṃ puttaṃ vijāyissasi, tvampi puttopi te lābhaggayasaggappattā bhavissatha, tava pādadhovanaudakaṃ sakalajambudīpe rājūnaṃ abhisekodakaṃ bhavissati, nahānodakaṃ pana te amatosadhaṃ bhavissati, ye taṃ sīse āsiñcissanti, te sabbarogehi muccissanti, kāḷakaṇṇiṃ {pb:M:4.0379} parivajjessanti, tava pādapiṭṭhe sīsaṃ ṭhapetvā vandantā sahassaṃ dassanti, sotapathe ṭhatvā vandantā sataṃ dassanti, cakkhupathe ṭhatvā vandantā ekaṃ kahāpaṇaṃ datvā vandissanti, appamattā hohī’’ti naṃ ovaditvā gehā nikkhamitvā mahājanassa passantasseva uppatitvā candamaṇḍalaṃ pāvisi. Brahmabhattā sannipatitvā ṭhitakāva rattiṃ vītināmetvā pātova diṭṭhamaṅgalikaṃ suvaṇṇasivikaṃ āropetvā sīsena ukkhipitvā nagaraṃ pavisiṃsu. ‘‘Mahābrahmabhariyā’’ti taṃ upasaṅkamitvā mahājano gandhamālādīhi pūjesi. Pādapiṭṭhe sīsaṃ ṭhapetvā vandituṃ labhantā sahassatthavikaṃ denti, sotapathe ṭhatvā vandituṃ labhantā sataṃ denti, cakkhupathe ṭhatvā vandituṃ labhantā ekaṃ kahāpaṇaṃ denti. Evaṃ dvādasayojanikaṃ bārāṇasiṃ taṃ gahetvā vicarantā aṭṭhārasakoṭidhanaṃ labhiṃsu.

Atha naṃ nagaraṃ pariharitvā ānetvā nagaramajjhe mahāmaṇḍapaṃ kāretvā sāṇiṃ parikkhipitvā mahāsayanaṃ paññapetvā mahantena sirisobhaggena tattha vasāpesuṃ. Maṇḍapasantikeyeva sattadvārakoṭṭhaṃ sattabhūmikaṃ pāsādaṃ kātuṃ ārabhiṃsu, mahantaṃ navakammaṃ ahosi. Diṭṭhamaṅgalikā maṇḍapeyeva puttaṃ vijāyi. Athassa nāmaggahaṇadivase brāhmaṇā sannipatitvā {pb:V:4.0341}{pb:P:4.0379} maṇḍape jātattā ‘‘maṇḍabyakumāro’’ti nāmaṃ kariṃsu. Pāsādo pana dasahi māsehi niṭṭhito. Tato paṭṭhāya sā mahantena yasena tasmiṃ vasati, maṇḍabyakumāropi mahantena parivārena vaḍḍhati. Tassa sattaṭṭhavassakāleyeva jambudīpatale uttamācariyā sannipatiṃsu. Te taṃ tayo vede uggaṇhāpesuṃ. So soḷasavassakālato paṭṭhāya brāhmaṇānaṃ bhattaṃ paṭṭhapesi, nibaddhaṃ soḷasa brāhmaṇasahassāni bhuñjanti. Catutthe dvārakoṭṭhake brāhmaṇānaṃ dānaṃ deti.

Athekasmiṃ mahāmahadivase gehe bahuṃ pāyāsaṃ paṭiyādesuṃ. Soḷasa brāhmaṇasahassāni catutthe dvārakoṭṭhake nisīditvā suvaṇṇarasavaṇṇena navasappinā pakkamadhukhaṇḍasakkharāhi ca abhisaṅkhataṃ pāyāsaṃ paribhuñjanti. Kumāropi sabbālaṅkārapaṭimaṇḍito suvaṇṇapādukā āruyha hatthena kañcanadaṇḍaṃ gahetvā ‘‘idha sappiṃ detha, idha madhu’’nti vicārento carati. Tasmiṃ khaṇe mātaṅgapaṇḍito himavante assamapade {pb:M:4.0380} nisinno ‘‘kā nu kho diṭṭhamaṅgalikāya puttassa pavattī’’ti olokento tassa atitthe pakkhandabhāvaṃ disvā ‘‘ajjeva gantvā māṇavaṃ dametvā yattha dinnaṃ mahapphalaṃ hoti, tattha dānaṃ dāpetvā āgamissāmī’’ti cintetvā ākāsena anotattadahaṃ gantvā mukhadhovanādīni katvā manosilātale ṭhito rattadupaṭṭaṃ nivāsetvā kāyabandhanaṃ bandhitvā paṃsukūlasaṅghāṭiṃ pārupitvā mattikāpattaṃ ādāya ākāsenāgantvā catutthe dvārakoṭṭhake dānaggeyeva otaritvā ekamantaṃ aṭṭhāsi. Maṇḍabyo kumāro ito cito ca olokento taṃ disvā ‘‘evaṃvirūpo saṅkārayakkhasadiso ayaṃ pabbajito imaṃ ṭhānaṃ āgacchanto kuto nu kho āgacchatī’’ti tena saddhiṃ sallapanto paṭhamaṃ gāthamāha –

::hangnum
1\.
::

::gatha1
‘‘Kuto {pb:P:4.0380} nu āgacchasi dummavāsī, otallako paṃsupisācakova;
::

::gathalast
Saṅkāracoḷaṃ paṭimuñca kaṇṭhe, ko re tuvaṃ hosi adakkhiṇeyyo’’ti.
::

Tattha **dummavāsī**ti anañjitaamaṇḍitaghaṭitasaṅghāṭikapilotikavasano. **Otallako**ti lāmako olambavilambanantakadharo vā. **Paṃsupisācakovā**ti saṅkāraṭṭhāne pisācako viya. **Saṅkāracoḷa**nti saṅkāraṭṭhāne laddhapilotikaṃ. **Paṭimuñcā**ti paṭimuñcitvā. **Adakkhiṇeyyo**ti tvaṃ adakkhiṇeyyo imesaṃ paramadakkhiṇeyyānaṃ nisinnaṭṭhānaṃ eko hutvā kuto āgato.

Taṃ sutvā mahāsatto muducitteneva tena saddhiṃ sallapanto dutiyaṃ gāthamāha –

::hangnum
2\.
::

::gatha1
‘‘Annaṃ {pb:V:4.0342} tavedaṃ pakataṃ yasassi, taṃ khajjare bhuñjare piyyare ca;
::

::gathalast
Jānāsi maṃ tvaṃ paradattūpajīviṃ, uttiṭṭhapiṇḍaṃ labhataṃ sapāko’’ti.
::

Tattha **pakata**nti paṭiyattaṃ. **Yasassī**ti parivārasampanna. **Taṃ khajjare**ti taṃ khajjanti ca bhuñjanti ca pivanti ca. Kiṃkāraṇā mayhaṃ kujjhasi? **Uttiṭṭhapiṇḍa**nti upatiṭṭhitvā {pb:M:4.0381} labhitabbapiṇḍaṃ, uṭṭhāya ṭhitehi vā dīyamānaṃ heṭṭhā ṭhatvā labhitabbapiṇḍaṃ. **Labhataṃ sapāko**ti sapāko caṇḍālopi labhatu. Jātisampannā hi yattha katthaci labhanti, sapākacaṇḍālassa pana ko deti, dullabhapiṇḍo ahaṃ, tasmā me jīvitapavattanatthaṃ bhojanaṃ dāpehi, kumārāti.

Tato {pb:V:4.0343} maṇḍabyo gāthamāha –

::hangnum
3\.
::

::gatha1
‘‘Annaṃ mamedaṃ pakataṃ brāhmaṇānaṃ, attatthāya saddahato mamedaṃ;
::

::gathalast
Apehi etto kimidhaṭṭhitosi, na mādisā tumhaṃ dadanti jammā’’ti.
::

Tattha {pb:P:4.0381} **attatthāyā**ti attano vaḍḍhiatthāya. **Apehi etto**ti imamhā ṭhānā apagaccha. **Na mādisā**ti mādisā jātisampannānaṃ udiccabrāhmaṇānaṃ dānaṃ denti, na tuyhaṃ caṇḍālassa, gaccha, jammāti.

Tato mahāsatto gāthamāha –

::hangnum
4\.
::

::gatha1
‘‘Thale ca ninne ca vapanti bījaṃ, anūpakhette phalamāsamānā;
::

::gathalast
Etāya saddhāya dadāhi dānaṃ, appeva ārādhaye dakkhiṇeyye’’ti.
::

Tassattho – kumāra, sassaphalaṃ āsīsamānā tīsupi khettesu bījaṃ vapanti. Tattha ativuṭṭhikāle thale sassaṃ sampajjati, ninne pūtikaṃ hoti, anūpakhette nadiñca taḷākañca nissāya kataṃ oghena vuyhati. Mandavuṭṭhikāle thale khette vipajjati, ninne thokaṃ sampajjati, anūpakhette sampajjateva. Samavuṭṭhikāle thale khette thokaṃ sampajjati, itaresu sampajjateva. Tasmā yathā phalamāsīsamānā tīsupi khettesu vapanti, tathā tvampi etāya phalasaddhāya āgatāgatānaṃ sabbesaṃyeva dānaṃ dehi, appeva nāma evaṃ dadanto dakkhiṇeyye ārādheyyāsi labheyyāsīti.

Tato {pb:M:4.0382} maṇḍabyo gāthamāha –

::hangnum
5\.
::

::gatha1
‘‘Khettāni mayhaṃ viditāni loke, yesāhaṃ bījāni patiṭṭhapemi;
::

::gathalast
Ye brāhmaṇā jātimantūpapannā, tānīdha khettāni supesalānī’’ti.
::

Tattha **yesāha**nti yesu ahaṃ. **Jātimantūpapannā**ti jātiyā ca mantehi ca upapannā.

Tato mahāsatto dve gāthā abhāsi –

::hangnum
6\.
::

::gatha1
‘‘Jātimado ca atimānitā ca, lobho ca doso ca mado ca moho;
::

::gathalast
Ete aguṇā yesu ca santi sabbe, tānīdha khettāni apesalāni.
::

::hangnum
7\.
::

::gatha1
‘‘Jātimado ca atimānitā ca, lobho ca doso ca mado ca moho;
::

::gathalast
Ete {pb:P:4.0382} aguṇā yesu na santi sabbe, tānīdha khettāni supesalānī’’ti.
::

Tattha **jātimado**ti ‘‘ahamasmi jātisampanno’’ti evaṃ uppannamāno. **Atimānitā cā**ti ‘‘añño mayā saddhiṃ jātiādīhi sadiso natthī’’ti atikkamma pavattamāno. Lobhādayo lubbhanadussanamajjanamuyhanamattāva. **Apesalānī**ti evarūpā puggalā āsīvisabharitā viya vammikā appiyasīlā honti. Evarūpānaṃ dinnaṃ na mahapphalaṃ hoti, tasmā mā etesaṃ supesalakhettabhāvaṃ maññittha. Na hi jātimantā saggadāyakā. Ye pana jātimānādirahitā ariyā, tāni khettāni supesalāni, tesu dinnaṃ mahapphalaṃ, te saggadāyakā hontīti.

Iti so mahāsatte punappunaṃ kathente kujjhitvā ‘‘ayaṃ ativiya bahuṃ vippalapati, kuhiṃ gatā ime dovārikā, nayimaṃ caṇḍālaṃ nīharantī’’ti gāthamāha –

::hangnum
8\.
::

::gatha1
‘‘Kvettha {pb:M:4.0383} gatā upajotiyo ca, upajjhāyo atha vā gaṇḍakucchi;
::

::gathalast
Imassa daṇḍañca vadhañca datvā, gale gahetvā khalayātha jamma’’nti.
::

Tattha **kvettha gatā**ti imesu tīsu dvāresu ṭhapitā upajotiyo ca upajjhāyo ca gaṇḍakucchi cāti tayo dovārikā kuhiṃ gatāti attho.

Tepi {pb:V:4.0344} tassa vacanaṃ sutvā vegenāgantvā vanditvā ‘‘kiṃ karoma devā’’ti āhaṃsu. ‘‘Ayaṃ vo jammo caṇḍālo diṭṭho’’ti? ‘‘Na passāma deva, kutoci āgatabhāvaṃ na jānāmā’’ti. ‘‘Ko cesa māyākāro vā vijjādharo vā bhavissati, idāni kiṃ tiṭṭhathā’’ti. ‘‘Kiṃ karoma devā’’ti? ‘‘Imassa mukhameva pothetvā bhindantā daṇḍaveḷupesikāhi piṭṭhicammaṃ uppāṭentā vadhañca datvā gale gahetvā etaṃ jammaṃ khalayātha, ito nīharathā’’ti.

Mahāsatto tesu attano santikaṃ anāgatesveva uppatitvā ākāse ṭhito gāthamāha –

::hangnum
9\.
::

::gatha1
‘‘Giriṃ {pb:P:4.0383} nakhena khaṇasi, ayo dantehi khādasi;
::

::gathalast
Jātavedaṃ padahasi, yo isiṃ paribhāsasī’’ti.
::

Tattha **jātavedaṃ padahasī**ti aggiṃ gilituṃ vāyamasi.

Imañca pana gāthaṃ vatvā mahāsatto passantasseva māṇavassa ca brāhmaṇānañca ākāse pakkhandi. Tamatthaṃ pakāsento satthā āha –

::hangnum
10\.
::

::gatha1
‘‘Idaṃ vatvāna mātaṅgo, isi saccaparakkamo;
::

::gathalast
Antalikkhasmiṃ pakkāmi, brāhmaṇānaṃ udikkhata’’nti.
::

Tattha **saccaparakkamo**ti sabhāvaparakkamo.

So pācīnadisābhimukho gantvā ekāya vīthiyā otaritvā ‘‘padavaḷañjaṃ paññāyatū’’ti adhiṭṭhāya pācīnadvārasamīpe piṇḍāya caranto missakabhattaṃ saṃkaḍḍhitvā ekissaṃ sālāyaṃ nisīditvā missakabhattaṃ paribhuñji{pb:M:4.0384}. Nagaradevatā ‘‘ayaṃ amhākaṃ ayyaṃ viheṭhetvā kathetī’’ti asahamānā āgamiṃsu. Athassa jeṭṭhakayakkho maṇḍabyassa gīvaṃ gahetvā parivattesi, sesadevatā sesabrāhmaṇānaṃ gīvaṃ gaṇhitvā parivattesuṃ. Bodhisatte muducittatāya pana ‘‘tassa putto’’ti naṃ na mārenti, kevalaṃ kilamentiyeva. Maṇḍabyassa sīsaṃ parivattitvā piṭṭhipassābhimukhaṃ jātaṃ, hatthapādā ujukā thaddhāva aṭṭhaṃsu, akkhīni kālakatasseva parivattiṃsu. So thaddhasarīrova nipajji, sesabrāhmaṇā mukhena kheḷaṃ vamantā aparāparaṃ parivattanti{pb:V:4.0345}. Māṇavā ‘‘ayye, puttassa te kiṃ jāta’’nti diṭṭhamaṅgalikāya ārocayiṃsu. Sā vegena gantvā puttaṃ disvā ‘‘kimeta’’nti vatvā gāthamāha –

::hangnum
11\.
::

::gatha1
‘‘Āvellitaṃ piṭṭhito uttamaṅgaṃ, bāhuṃ pasāreti akammaneyyaṃ;
::

::gathalast
Setāni akkhīni yathā matassa, ko me imaṃ puttamakāsi eva’’nti.
::

Tattha {pb:P:4.0384} **āvellita**nti parivattitaṃ.

Athassā tasmiṃ ṭhāne ṭhitajano ārocetuṃ gāthamāha –

::hangnum
12\.
::

::gatha1
‘‘Idhāgamā samaṇo dummavāsī, otallako paṃsupisācakova;
::

::gathalast
Saṅkāracoḷaṃ paṭimuñca kaṇṭhe, so te imaṃ puttamakāsi eva’’nti.
::

Sā taṃ sutvāva cintesi ‘‘aññassetaṃ balaṃ natthi, nissaṃsayaṃ mātaṅgapaṇḍito bhavissati, sampannamettābhāvano kho pana dhīro na ettakaṃ janaṃ kilametvā gamissati, kataraṃ nu kho disaṃ gato bhavissatī’’ti. Tato pucchantī gāthamāha –

::hangnum
13\.
::

::gatha1
‘‘Katamaṃ disaṃ agamā bhūripañño, akkhātha me māṇavā etamatthaṃ;
::

::gathalast
Gantvāna taṃ paṭikaremu accayaṃ, appeva naṃ putta labhemu jīvita’’nti.
::

Tattha {pb:M:4.0385} **gantvānā**ti tassa santikaṃ gantvā. **Taṃ paṭikaremu accaya**nti taṃ accayaṃ paṭikarissāma desessāma, khamāpessāma nanti. **Putta labhemu jīvita**nti appeva nāma puttassa jīvitaṃ labheyyāma.

Athassā tattha ṭhitā māṇavā kathentā gāthamāhaṃsu –

::hangnum
14\.
::

::gatha1
‘‘Vehāyasaṃ agamā bhūripañño, pathaddhuno pannaraseva cando;
::

::gathalast
Api cāpi so purimadisaṃ agacchi, saccappaṭiñño isi sādhurūpo’’ti.
::

Tattha {pb:V:4.0346} **pathaddhuno**ti ākāsapathasaṅkhātassa addhuno majjhe ṭhito pannarase cando viya. **Api cāpi so**ti apica kho pana so puratthimaṃ disaṃ gato.

Sā tesaṃ vacanaṃ sutvā ‘‘mama sāmikaṃ upadhāressāmī’’ti suvaṇṇakalasasuvaṇṇasarakāni gāhāpetvā dāsigaṇaparivutā tena padavaḷañjassa adhiṭṭhitaṭṭhānaṃ patvā tenānusārena gacchantī tasmiṃ pīṭhikāya nisīditvā bhuñjamāne tassa santikaṃ gantvā {pb:P:4.0385} vanditvā aṭṭhāsi. So taṃ disvā thokaṃ odanaṃ patte ṭhapesi. Diṭṭhamaṅgalikā suvaṇṇakalasena tassa udakaṃ adāsi. So tattheva hatthaṃ dhovitvā mukhaṃ vikkhālesi. Atha naṃ sā ‘‘kena me puttassa so vippakāro kato’’ti pucchantī gāthamāha –

::hangnum
15\.
::

::gatha1
‘‘Āvellitaṃ piṭṭhito uttamaṅgaṃ, bāhuṃ pasāreti akammaneyyaṃ;
::

::gathalast
Setāni akkhīni yathā matassa, ko me imaṃ puttamakāsi eva’’nti.
::

Tato parā tesaṃ vacanapaṭivacanagāthā honti –

::hangnum
16\.
::

::gatha1
‘‘Yakkhā have santi mahānubhāvā, anvāgatā isayo sādhurūpā;
::

::gathalast
Te duṭṭhacittaṃ kupitaṃ viditvā, yakkhā hi te puttamakaṃsu evaṃ.
::

::hangnum
17\.
::

::gatha1
‘‘Yakkhā {pb:M:4.0386} ca me puttamakaṃsu evaṃ, tvaññeva me mā kuddho brahmacāri;
::

::gathalast
Tumheva pāde saraṇaṃ gatāsmi, anvāgatā puttasokena bhikkhu.
::

::hangnum
18\.
::

::gatha1
‘‘Tadeva hi etarahi ca mayhaṃ, manopadoso na mamatthi koci;
::

::gathalast
Putto ca te vedamadena matto, atthaṃ na jānāti adhicca vede.
::

::hangnum
19\.
::

::gatha1
‘‘Addhā have bhikkhu muhuttakena, sammuyhateva purisassa saññā;
::

::gathalast
Ekāparādhaṃ khama bhūripañña, na paṇḍitā kodhabalā bhavantī’’ti.
::

Tattha **yakkhā**ti nagarapariggāhakayakkhā. **Anvāgatā**ti anu āgatā, isayo sādhurūpā guṇasampannāti evaṃ jānamānāti attho. **Te**ti te isīnaṃ guṇaṃ ñatvā tava puttaṃ duṭṭhacittaṃ kupitacittaṃ viditvā. **Tvaññeva me**ti sace {pb:P:4.0386} yakkhā kupitā evamakaṃsu, karontu, devatā nāma {pb:V:4.0347} pānīyauḷuṅkamattena santappetuṃ sakkā, tasmāhaṃ tesaṃ na bhāyāmi, kevalaṃ tvaññeva me puttassa mā kujjhi. **Anvāgatā**ti āgatāsmi. **Bhikkhū**ti mahāsattaṃ ālapantī puttassa jīvitadānaṃ yācati. **Tadeva hī**ti diṭṭhamaṅgalike tadā tava puttassa maṃ akkosanakāle ca mayhaṃ manopadoso natthi, etarahi ca tayi yācamānāyapi mama tasmiṃ manopadoso natthiyeva. **Vedamadenā**ti ‘‘tayo vedā me uggahitā’’ti madena. **Adhiccā**ti vede uggahetvāpi atthānatthaṃ na jānāti. **Muhuttakenā**ti yaṃ kiñci uggahetvā muhuttakeneva.

Evaṃ tāya khamāpiyamāno mahāsatto ‘‘tena hi etesaṃ yakkhānaṃ palāyanatthāya amatosadhaṃ dassāmī’’ti vatvā gāthamāha –

::hangnum
20\.
::

::gatha1
‘‘Idañca {pb:M:4.0387} mayhaṃ uttiṭṭhapiṇḍaṃ, tava maṇḍabyo bhuñjatu appapañño;
::

::gathalast
Yakkhā ca te naṃ na viheṭhayeyyuṃ, putto ca te hessati so arogo’’ti.
::

Tattha **uttiṭṭhapiṇḍa**nti ucchiṭṭhakapiṇḍaṃ, ‘‘ucchiṭṭhapiṇḍa’’ntipi pāṭho.

Sā mahāsattassa vacanaṃ sutvā ‘‘detha, sāmi, amatosadha’’nti suvaṇṇasarakaṃ upanāmesi. Mahāsatto ucchiṭṭhakakañjikaṃ tattha āsiñcitvā ‘‘paṭhamaññeva ito upaḍḍhaṃ tava puttassa mukhe osiñcitvā sesaṃ cāṭiyaṃ udakena missetvā sesabrāhmaṇānaṃ mukhe osiñcehi, sabbepi nirogā bhavissantī’’ti vatvā uppatitvā himavantameva gato. Sāpi taṃ sarakaṃ sīsenādāya ‘‘amatosadhaṃ me laddha’’nti vadantī nivesanaṃ gantvā paṭhamaṃ puttassa mukhe kañjikaṃ osiñci, yakkho palāyi. Itaro paṃsuṃ puñchanto uṭṭhāya ‘‘amma kimeta’’nti āha. Tayā kataṃ tvameva jānissasi. Ehi, tāta, tava dakkhiṇeyyānaṃ tesaṃ vippakāraṃ passāti. So te disvā vippaṭisārī ahosi. Atha {pb:P:4.0387} naṃ mātā ‘‘tāta maṇḍabya, tvaṃ bālo dānassa mahapphalaṭṭhānaṃ na jānāsi, dakkhiṇeyyā nāma evarūpā na honti, mātaṅgapaṇḍitasadisāva honti, ito paṭṭhāya mā etesaṃ dussīlānaṃ dānamadāsi, sīlavantānaṃ dehī’’ti vatvā āha –

::hangnum
21\.
::

::gatha1
‘‘Maṇḍabya bālosi parittapañño, yo puññakkhettānamakovidosi;
::

::gathalast
Mahakkasāvesu dadāsi dānaṃ, kiliṭṭhakammesu asaññatesu.
::

::hangnum
22\.
::

::gatha1
‘‘Jaṭā {pb:V:4.0348} ca kesā ajinā nivatthā, jarūdapānaṃva mukhaṃ parūḷhaṃ;
::

::gathalast
Pajaṃ imaṃ passatha dummarūpaṃ, na jaṭājinaṃ tāyati appapaññaṃ.
::

::hangnum
23\.
::

::gatha1
‘‘Yesaṃ {pb:M:4.0388} rāgo ca doso ca, avijjā ca virājitā;
::

::gathalast
Khīṇāsavā arahanto, tesu dinnaṃ mahapphala’’nti.
::

Tattha **mahakkasāvesū**ti mahākasāvesu mahantehi rāgakasāvādīhi samannāgatesu. **Jaṭā ca kesā**ti tāta maṇḍabya, tava dakkhiṇeyyesu ekaccānaṃ kesā jaṭā katvā baddhā. **Ajinā nivatthā**ti sakhurāni ajinacammāni nivatthā. **Jarūdapānaṃ vā**ti tiṇagahanena jiṇṇakūpo viya mukhaṃ dīghamassutāya parūḷhaṃ. **Pajaṃ ima**nti imaṃ evarūpaṃ anañjitāmaṇḍitalūkhavesaṃ pajaṃ passatha. **Na jaṭājina**nti etaṃ jaṭājinaṃ imaṃ appapaññaṃ pajaṃ tāyituṃ na sakkoti, sīlapaññāṇatapokammāneva imesaṃ sattānaṃ patiṭṭhā honti. **Yesa**nti yasmā yesaṃ ete rajjanadussanamuyhanasabhāvā rāgādayo aṭṭhavatthukā ca avijjā virājitā vigatā, vigatattāyeva ca etesaṃ kilesānaṃ ye khīṇāsavā arahanto, tesu dinnaṃ mahapphalaṃ, tasmā tvaṃ, tāta, ito paṭṭhāya evarūpānaṃ dussīlānaṃ adatvā ye loke aṭṭhasamāpattilābhino pañcābhiññā dhammikasamaṇabrāhmaṇā ca paccekabuddhā ca santi, tesaṃ dānaṃ dehi. Ehi, tāta, tava kulūpake amatosadhaṃ pāyetvā aroge {pb:P:4.0388} karissāmāti vatvā ucchiṭṭhakañjikaṃ gāhāpetvā udakacāṭiyaṃ pakkhipitvā soḷasannaṃ brāhmaṇasahassānaṃ mukhesu āsiñcāpesi.

Ekeko paṃsuṃ puñchantova uṭṭhahi. Atha ne brāhmaṇā ‘‘imehi caṇḍālucchiṭṭhakaṃ pīta’’nti abrāhmaṇe kariṃsu. Te lajjitā bārāṇasito nikkhamitvā majjharaṭṭhaṃ gantvā majjharañño santike vasiṃsu, maṇḍabyo pana tattheva vasi. Tadā vettavatīnagaraṃ upanissāya vettavatīnadītīre jātimanto nāmeko brāhmaṇo pabbajito jātiṃ nissāya mahantaṃ mānamakāsi. Mahāsatto ‘‘etassa mānaṃ bhindissāmī’’ti taṃ ṭhānaṃ gantvā tassa santike uparisote vāsaṃ kappesi. So ekadivasaṃ dantakaṭṭhaṃ khāditvā ‘‘imaṃ dantakaṭṭhaṃ jātimantassa jaṭāsu laggatū’’ti adhiṭṭhāya nadiyaṃ pātesi. Taṃ tassa udakaṃ ācamantassa jaṭāsu laggi. So taṃ disvāva ‘‘nassa vasalā’’ti vatvā ‘‘kuto ayaṃ kāḷakaṇṇī āgato, upadhāressāmi na’’nti uddhaṃsotaṃ gacchanto mahāsattaṃ disvā ‘‘kiṃjātikosī’’ti pucchi. ‘‘Caṇḍālosmī’’ti. ‘‘Tayā nadiyā dantakaṭṭhaṃ pātita’’nti{pb:M:4.0389}? ‘‘Āma, mayā’’ti. ‘‘Nassa, vasala, caṇḍāla kāḷakaṇṇi mā idha vasi, heṭṭhāsote vasāhī’’ti vatvā heṭṭhāsote vasantenapi tena pātite dantakaṭṭhe {pb:V:4.0349} paṭisotaṃ āgantvā jaṭāsu laggante so ‘‘nassa vasala, sace idha vasissasi, sattame divase sattadhā muddhā phalissatī’’ti āha.

Mahāsatto ‘‘sacāhaṃ etassa kujjhissāmi, sīlaṃ me arakkhitaṃ bhavissati, upāyenevassa mānaṃ bhindissāmī’’ti sattame divase sūriyuggamanaṃ nivāresi. Manussā ubbāḷhā jātimantaṃ tāpasaṃ upasaṅkamitvā ‘‘bhante, tumhe sūriyuggamanaṃ na dethā’’ti pucchiṃsu. So āha – ‘‘na me taṃ kammaṃ, nadītīre paneko caṇḍālo vasati, tassetaṃ kammaṃ bhavissatī’’ti. Manussā mahāsattaṃ upasaṅkamitvā ‘‘tumhe, bhante, sūriyuggamanaṃ {pb:P:4.0389} na dethā’’ti pucchiṃsu. ‘‘Āmāvuso’’ti. ‘‘Kiṃkāraṇā’’ti. ‘‘Tumhākaṃ kulūpako tāpaso maṃ niraparādhaṃ abhisapi, tasmiṃ āgantvā khamāpanatthāya mama pādesu patite sūriyaṃ vissajjessāmī’’ti. Te gantvā taṃ kaḍḍhantā ānetvā mahāsattassa pādamūle nipajjāpetvā khamāpetvā āhaṃsu ‘‘sūriyaṃ vissajjetha bhante’’ti. ‘‘Na sakkā vissajjetuṃ, sacāhaṃ vissajjessāmi, imassa sattadhā muddhā phalissatī’’ti. ‘‘Atha, bhante, kiṃ karomā’’ti? So ‘‘mattikāpiṇḍaṃ āharathā’’ti āharāpetvā ‘‘imaṃ tāpasassa sīse ṭhapetvā tāpasaṃ otāretvā udake ṭhapethā’’ti ṭhapāpetvā sūriyaṃ vissajjesi. Sūriyarasmīhi pahaṭamatte mattikāpiṇḍo sattadhā bhijji, tāpaso udake nimujji.

Mahāsatto taṃ dametvā ‘‘kahaṃ nu kho dāni soḷasa brāhmaṇasahassāni vasantī’’ti upadhārento ‘‘majjharañño santike’’ti ñatvā ‘‘te damessāmī’’ti iddhiyā gantvā nagarasāmante otaritvā pattaṃ ādāya nagare piṇḍāya cari. Brāhmaṇā taṃ disvā ‘‘ayaṃ idha ekaṃ dve divase vasantopi amhe appatiṭṭhe karissatī’’ti vegena gantvā ‘‘mahārāja, māyākāro eko vijjādharo coro āgato, gaṇhāpetha na’’nti rañño ārocesuṃ. Rājā ‘‘sādhū’’ti sampaṭicchi. Mahāsattopi missakabhattaṃ ādāya aññataraṃ kuṭṭaṃ nissāya pīṭhikāya nisinno bhuñjati. Atha naṃ aññavihitakaṃ āhāraṃ paribhuñjamānameva raññā pahitapurisā asinā {pb:M:4.0390} gīvaṃ paharitvā jīvitakkhayaṃ pāpesuṃ. So kālaṃ katvā brahmaloke nibbatti. Imasmiṃ kira jātake bodhisatto koṇḍadamako ahosi. So teneva paratantiyuttabhāvena jīvitakkhayaṃ pāpuṇi. Devatā kujjhitvā sakalameva majjharaṭṭhaṃ uṇhaṃ kukkuḷavassaṃ vassāpetvā raṭṭhaṃ araṭṭhamakaṃsu. Tena vuttaṃ –

::gatha1
‘‘Upahacca {pb:V:4.0350} manaṃ majjho, mātaṅgasmiṃ yasassine;
::

::gathalast
Sapārisajjo ucchinno, majjhāraññaṃ tadā ahū’’ti. (jā. 2.19.96);
::

Satthā {pb:P:4.0390} imaṃ dhammadesanaṃ āharitvā ‘‘na idāneva, pubbepi udeno pabbajite viheṭhesiyevā’’ti vatvā jātakaṃ samodhānesi – ‘‘tadā maṇḍabyo udeno ahosi, mātaṅgapaṇḍito pana ahameva ahosi’’nti.

::centre
Mātaṅgajātakavaṇṇanā paṭhamā.
::



[498] 2. Cittasambhūtajātakavaṇṇanā

**Sabbaṃ narānaṃ saphalaṃ suciṇṇa**nti idaṃ satthā jetavane viharanto āyasmato mahākassapassa piyasaṃvāse dve saddhivihārike bhikkhū ārabbha kathesi. Te kira aññamaññaṃ appaṭivibhattabhogā paramavissāsikā ahesuṃ, piṇḍāya carantāpi ekatova gacchanti, ekatova āgacchanti, vinā bhavituṃ na sakkonti. Dhammasabhāyaṃ bhikkhū tesaṃyeva vissāsaṃ vaṇṇayamānā nisīdiṃsu. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṃ, bhikkhave, imesaṃ ekasmiṃ attabhāve vissāsikattaṃ, porāṇakapaṇḍitā tīṇi cattāri bhavantarāni gacchantāpi mittabhāvaṃ na vijahiṃsuyevā’’ti vatvā atītaṃ āhari.

Atīte avantiraṭṭhe ujjeniyaṃ avantimahārājā nāma rajjaṃ kāresi. Tadā ujjeniyā bahi caṇḍālagāmako ahosi. Mahāsatto tattha nibbatti, aparopi satto tasseva mātucchāputto hutvā nibbatti. Tesu eko citto nāma ahosi, eko sambhūto nāma. Te ubhopi {pb:M:4.0391} vayappattā caṇḍālavaṃsadhovanaṃ nāma sippaṃ uggaṇhitvā ekadivasaṃ ‘‘ujjenīnagaradvāre sippaṃ dassessāmā’’ti eko uttaradvāre sippaṃ dassesi, eko pācīnadvāre. Tasmiñca nagare dve diṭṭhamaṅgalikāyo ahesuṃ, ekā seṭṭhidhītā, ekā purohitadhītā. Tā bahukhādanīyabhojanīyamālāgandhādīni gāhāpetvā ‘‘uyyānakīḷaṃ kīḷissāmā’’ti ekā uttaradvārena nikkhami, ekā pācīnadvārena. Tā te caṇḍālaputte sippaṃ dassente disvā ‘‘ke ete’’ti pucchitvā ‘‘caṇḍālaputtā’’ti sutvā ‘‘apassitabbayuttakaṃ vata passimhā’’ti gandhodakena {pb:P:4.0391} akkhīni dhovitvā nivattiṃsu. Mahājano ‘‘are duṭṭhacaṇḍāla, tumhe nissāya mayaṃ amūlakāni surābhattādīni na labhimhā’’ti te ubhopi bhātike pothetvā anayabyasanaṃ pāpesi.

Te {pb:V:4.0351} paṭiladdhasaññā uṭṭhāya aññamaññassa santikaṃ gacchantā ekasmiṃ ṭhāne samāgantvā aññamaññassa taṃ dukkhuppattiṃ ārocetvā roditvā paridevitvā ‘‘kinti karissāmā’’ti mantetvā ‘‘imaṃ amhākaṃ jātiṃ nissāya dukkhaṃ uppannaṃ, caṇḍālakammaṃ kātuṃ na sakkhissāma, jātiṃ paṭicchādetvā brāhmaṇamāṇavavaṇṇena takkasilaṃ gantvā sippaṃ uggaṇhissāmā’’ti sanniṭṭhānaṃ katvā tattha gantvā dhammantevāsikā hutvā disāpāmokkhācariyassa santike sippaṃ paṭṭhapesuṃ. Jambudīpatale ‘‘dve kira caṇḍālā jātiṃ paṭicchādetvā sippaṃ uggaṇhantī’’ti sūyittha. Tesu cittapaṇḍitassa sippaṃ niṭṭhitaṃ, sambhūtassa na tāva niṭṭhāti.

Athekadivasaṃ eko gāmavāsī ‘‘brāhmaṇavācanakaṃ karissāmī’’ti ācariyaṃ nimantesi. Tameva rattiṃ devo vassitvā magge kandarādīni pūresi. Ācariyo pātova cittapaṇḍitaṃ pakkosāpetvā ‘‘tāta, ahaṃ gantuṃ na sakkhissāmi, tvaṃ māṇavehi saddhiṃ gantā maṅgalaṃ vatvā tumhehi laddhaṃ bhuñjitvā amhehi laddhaṃ āharā’’ti pesesi. So ‘‘sādhū’’ti māṇavake gahetvā gato. Yāva māṇavā nhāyanti ceva mukhāni ca dhovanti, tāva manussā pāyāsaṃ vaḍḍhetvā nibbātūti ṭhapesuṃ. Māṇavā tasmiṃ anibbuteyeva āgantvā nisīdiṃsu. Manussā dakkhiṇodakaṃ datvā tesaṃ purato pātiyo ṭhapesuṃ. Sambhūto luddhadhātuko viya hutvā ‘‘sītalo’’ti saññāya pāyāsapiṇḍaṃ ukkhipitvā mukhe ṭhapesi, so tassa {pb:M:4.0392} ādittaayoguḷo viya mukhaṃ dahi. So kampamāno satiṃ anupaṭṭhāpetvā cittapaṇḍitaṃ oloketvā caṇḍālabhāsāya eva ‘‘khaḷu khaḷū’’ti āha{pb:P:4.0392}. Sopi tatheva satiṃ anupaṭṭhāpetvā caṇḍālabhāsāya eva ‘‘niggala niggalā’’ti āha. Māṇavā aññamaññaṃ oloketvā ‘‘kiṃ bhāsā nāmesā’’ti vadiṃsu. Cittapaṇḍito maṅgalaṃ abhāsi. Māṇavā bahi nikkhamitvā vaggavaggā hutvā tattha tattha nisīditvā bhāsaṃ sodhentā ‘‘caṇḍālabhāsā’’ti ñatvā ‘‘are duṭṭhacaṇḍālā, ettakaṃ kālaṃ ‘brāhmaṇāmhā’ti vatvā vañcayitthā’’ti ubhopi te pothayiṃsu. Atheko sappuriso ‘‘apethā’’ti vāretvā ‘‘ayaṃ tumhākaṃ jātiyā doso, gacchatha katthaci deseva pabbajitvā jīvathā’’ti te ubho uyyojesi. Māṇavā tesaṃ caṇḍālabhāvaṃ ācariyassa ārocesuṃ.

Tepi araññaṃ pavisitvā isipabbajjaṃ pabbajitvā na cirasseva tato cavitvā nerañjarāya tīre migiyā kucchismiṃ nibbattiṃsu. Te mātukucchito nikkhantakālato paṭṭhāya ekatova vicaranti, vinā bhavituṃ na sakkonti. Te ekadivasaṃ gocaraṃ gahetvā ekasmiṃ rukkhamūle sīsena sīsaṃ, siṅgena siṅgaṃ, tuṇḍena tuṇḍaṃ allīyāpetvā romanthayamāne ṭhite disvā eko luddako sattiṃ khipitvā ekappahāreneva jīvitā voropesi. Tato cavitvā nammadānadītīre {pb:V:4.0352} ukkusayoniyaṃ nibbattiṃsu. Tatrāpi vuddhippatte gocaraṃ gahetvā sīsena sīsaṃ, tuṇḍena tuṇḍaṃ allīyāpetvā ṭhite disvā eko yaṭṭhiluddako ekappahāreneva bandhitvā vadhi. Tato pana cavitvā cittapaṇḍito kosambiyaṃ purohitassa putto hutvā nibbatti. Sambhūtapaṇḍito uttarapañcālarañño putto hutvā nibbatti. Te nāmaggahaṇadivasato paṭṭhāya attano jātiṃ anussariṃsu. Tesu sambhūtapaṇḍito nirantaraṃ sarituṃ asakkonto catutthaṃ caṇḍālajātimeva anussarati, cittapaṇḍito paṭipāṭiyā catassopi jātiyo. So soḷasavassakāle nikkhamitvā himavantaṃ pavisitvā isipabbajjaṃ pabbajitvā {pb:P:4.0393} jhānābhiññaṃ nibbattetvā jhānasukhena vītināmento vasi. Sambhūtapaṇḍitopi pitu accayena chattaṃ ussāpetvā chattamaṅgaladivaseyeva mahājanamajjhe maṅgalagītaṃ katvā udānavasena dve gāthā {pb:M:4.0393} abhāsi. Taṃ sutvā ‘‘amhākaṃ rañño maṅgalagīta’’nti orodhāpi gandhabbāpi tameva gītaṃ gāyanti. Anukkameneva ‘‘rañño piyagīta’’nti sabbepi nagaravāsino manussā tameva gāyanti.

Cittapaṇḍitopi himavantapadese vasantoyeva ‘‘kiṃ nu kho mama bhātikena sambhūtena chattaṃ laddhaṃ, udāhu na vā’’ti upadhārento laddhabhāvaṃ ñatvā ‘‘navarajjaṃ tāva idāni gantvāpi bodhetuṃ na sakkhissāmi, mahallakakāle naṃ upasaṅkamitvā dhammaṃ kathetvā pabbājessāmī’’ti cintetvā paṇṇāsa vassāni agantvā rañño puttadhītāhi vaḍḍhitakāle iddhiyā gantvā uyyāne otaritvā maṅgalasilāpaṭṭe suvaṇṇapaṭimā viya nisīdi. Tasmiṃ khaṇe eko dārako taṃ gītaṃ gāyanto dārūni uddharati. Cittapaṇḍito taṃ pakkosi. So āgantvā vanditvā aṭṭhāsi. Atha naṃ āha – ‘‘tvaṃ pātova paṭṭhāya imameva gītaṃ gāyasi, kiṃ aññaṃ na jānāsī’’ti. ‘‘Bhante, aññānipi bahūni jānāmi, imāni pana dve rañño piyagītāni, tasmā imāneva gāyāmī’’ti. ‘‘Atthi pana rañño gītassa paṭigītaṃ gāyanto’’ti? ‘‘Natthi bhante’’ti. ‘‘Sakkhissasi pana tvaṃ paṭigītaṃ gāyitu’’nti? ‘‘Jānanto sakkhissāmī’’ti. ‘‘Tena hi tvaṃ raññā dvīsu gītesu gāyitesu idaṃ tatiyaṃ katvā gāyassū’’ti gītaṃdatvā ‘‘gantvā rañño santike gāyissasi, rājā te pasīditvā mahantaṃ issariyaṃ dassatī’’ti uyyojesi.

So sīghaṃ mātu santikaṃ gantvā attānaṃ alaṅkārāpetvā rājadvāraṃ gantvā ‘‘eko kira dārako tumhehi saddhiṃ paṭigītaṃ gāyissatī’’ti rañño ārocāpetvā ‘‘āgacchatū’’ti vutte gantvā vanditvā ‘‘tvaṃ kira, tāta, paṭigītaṃ gāyissasī’’ti {pb:P:4.0394} puṭṭho ‘‘āma, deva, sabbaṃ rājaparisaṃ sannipātethā’’ti sannipatitāya parisāya rājānaṃ āha ‘‘tumhe tāva, deva, tumhākaṃ gītaṃ gāyatha, athāhaṃ paṭigītaṃ gāyissāmī’’ti. Rājā gāthādvayamāha –

::hangnum
24\.
::

::gatha1
‘‘Sabbaṃ {pb:V:4.0353} narānaṃ saphalaṃ suciṇṇaṃ, na kammunā kiñcana moghamatthi;
::

::gathalast
Passāmi sambhūtaṃ mahānubhāvaṃ, sakammunā puññaphalūpapannaṃ.
::

::hangnum
25\.
::

::gatha1
‘‘Sabbaṃ {pb:M:4.0394} narānaṃ saphalaṃ suciṇṇaṃ, na kammunā kiñcana moghamatthi;
::

::gathalast
Kaccinnu cittassapi evamevaṃ, iddho mano tassa yathāpi mayha’’nti.
::

Tattha **na kammunā kiñcana moghamatthī**ti sukatadukkaṭesu kammesu kiñcana ekakammampi moghaṃ nāma natthi, nipphalaṃ na hoti, vipākaṃ datvāva nassatīti aparāpariyavedanīyakammaṃ sandhāyāha. **Sambhūta**nti attānaṃ vadati, passāmahaṃ āyasmantaṃ sambhūtaṃ sakena kammena puññaphalūpapannaṃ, sakammaṃ nissāya puññaphalena upapannaṃ taṃ passāmīti attho. **Kaccinnu cittassapī**ti mayañhi dvepi janā ekato hutvā na ciraṃ sīlaṃ rakkhimha, ahaṃ tāva tassa phalena mahantaṃ yasaṃ patto, kacci nu kho me bhātikassa cittassapi evameva mano iddho samiddhoti.

Tassa gītāvasāne dārako gāyanto tatiyaṃ gāthamāha –

::hangnum
26\.
::

::gatha1
‘‘Sabbaṃ narānaṃ saphalaṃ suciṇṇaṃ, na kammunā kiñcana moghamatthi;
::

::gathalast
Cittampi jānāhi tatheva deva, iddho mano tassa yathāpi tuyha’’nti.
::

Taṃ sutvā rājā catutthaṃ gāthamāha –

::hangnum
27\.
::

::gatha1
‘‘Bhavaṃ nu citto sutamaññato te, udāhu te koci naṃ etadakkhā;
::

::gathalast
Gāthā sugītā na mamatthi kaṅkhā, dadāmi te gāmavaraṃ satañcā’’ti.
::

Tattha {pb:P:4.0395} **sutamaññato te**ti ahaṃ sambhūtassa bhātā citto nāmāti vadantassa cittasseva nu te santikā sutanti attho. **Koci na**nti udāhu mayā sambhūtassa rañño bhātā citto diṭṭhoti koci te etamatthaṃ ācikkhi. **Sugītā**ti sabbathāpi ayaṃ gāthā sugītā, natthettha mama kaṅkhā. **Gāmavaraṃ satañcā**ti gāmavarānaṃ te sataṃ dadāmīti vadati.

Tato {pb:M:4.0395} dārako pañcamaṃ gāthamāha –

::hangnum
28\.
::

::gatha1
‘‘Na {pb:V:4.0354} cāhaṃ citto sutamaññato me, isī ca me etamatthaṃ asaṃsi;
::

::gathalast
Gantvāna rañño paṭigāhi gāthaṃ, api te varaṃ attamano dadeyyā’’ti.
::

Tattha **etamattha**nti tumhākaṃ uyyāne nisinno eko isi mayhaṃ etamatthaṃ ācikkhi.

Taṃ sutvā rājā ‘‘so mama bhātā citto bhavissati, idāneva naṃ gantvā passissāmī’’ti purise āṇāpento gāthādvayamāha –

::hangnum
29\.
::

::gatha1
‘‘Yojentu ve rājarathe, sukate cittasibbane;
::

::gathalast
Kacchaṃ nāgānaṃ bandhatha, gīveyyaṃ paṭimuñcatha.
::

::hangnum
30\.
::

::gatha1
‘‘Āhaññantu bherimudiṅgasaṅkhe, sīghāni yānāni ca yojayantu;
::

::gathalast
Ajjevahaṃ assamaṃ taṃ gamissaṃ, yattheva dakkhissamisiṃ nisinna’’nti.
::

Tattha **āhaññantū**ti āhanantu. **Assamaṃ ta**nti taṃ assamaṃ.

So evaṃ vatvā rathaṃ abhiruyha sīghaṃ gantvā uyyānadvāre rathaṃ ṭhapetvā cittapaṇḍitaṃ upasaṅkamitvā vanditvā ekamantaṃ nisinno tuṭṭhamānaso aṭṭhamaṃ gāthamāha –

::hangnum
31\.
::

::gatha1
‘‘Suladdhalābho vata me ahosi, gāthā sugītā parisāya majjhe;
::

::gathalast
Svāhaṃ isiṃ sīlavatūpapannaṃ, disvā patīto sumanohamasmī’’ti.
::

Tassattho {pb:P:4.0396} – suladdhalābho vata mayhaṃ chattamaṅgaladivase parisāya majjhe gītagāthā sugītāva ahosi, svāhaṃ ajja sīlavatasampannaṃ isiṃ disvā pītisomanassappatto jātoti.

So {pb:M:4.0396} cittapaṇḍitassa diṭṭhakālato paṭṭhāya somanassappatto ‘‘bhātikassa me pallaṅkaṃ attharathā’’tiādīni āṇāpento navamaṃ gāthamāha –

::hangnum
32\.
::

::gatha1
‘‘Āsanaṃ udakaṃ pajjaṃ, paṭiggaṇhātu no bhavaṃ;
::

::gathalast
Agghe bhavantaṃ pucchāma, agghaṃ kurutu no bhava’’nti.
::

Tattha {pb:V:4.0355} **agghe**ti atithino dātabbayuttakasmiṃ agghe bhavantaṃ āpucchāma. **Kurutu no**ti imaṃ no agghaṃ bhavaṃ paṭiggaṇhātu.

Evaṃ madhurapaṭisanthāraṃ katvā rajjaṃ majjhe bhinditvā dento itaraṃ gāthamāha –

::hangnum
33\.
::

::gatha1
‘‘Rammañca te āvasathaṃ karontu, nārīgaṇehi paricārayassu;
::

::gathalast
Karohi okāsamanuggahāya, ubhopimaṃ issariyaṃ karomā’’ti.
::

Tattha **imaṃ issariya**nti kapilaraṭṭhe uttarapañcālanagare rajjaṃ majjhe bhinditvā dvepi janā karoma anubhavāma.

Tassa taṃ vacanaṃ sutvā cittapaṇḍito dhammaṃ desento cha gāthā abhāsi –

::hangnum
34\.
::

::gatha1
‘‘Disvā phalaṃ duccaritassa rāja, attho suciṇṇassa mahāvipākaṃ;
::

::gathalast
Attānameva paṭisaṃyamissaṃ, na patthaye putta pasuṃ dhanaṃ vā.
::

::hangnum
35\.
::

::gatha1
‘‘Dasevimā vassadasā, maccānaṃ idha jīvitaṃ;
::

::gathalast
Apattaññeva taṃ odhiṃ, naḷo chinnova sussati.
::

::hangnum
36\.
::

::gatha1
‘‘Tattha kā nandi kā khiḍḍā, kā ratī kā dhanesanā;
::

::gathalast
Kiṃ me puttehi dārehi, rāja muttosmi bandhanā.
::

::hangnum
37\.
::

::gatha1
‘‘Sohaṃ evaṃ pajānāmi, maccu me nappamajjati;
::

::gathalast
Antakenādhipannassa, kā ratī kā dhanesanā.
::

::hangnum
38\.
::

::gatha1
‘‘Jāti {pb:P:4.0397}{pb:M:4.0397} narānaṃ adhamā janinda, caṇḍālayoni dvipadākaniṭṭhā;
::

::gathalast
Sakehi kammehi supāpakehi, caṇḍālagabbhe avasimha pubbe.
::

::hangnum
39\.
::

::gatha1
‘‘Caṇḍālāhumha avantīsu, migā nerañjaraṃ pati;
::

::gathalast
Ukkusā nammadātīre, tyajja brāhmaṇakhattiyā’’ti.
::

Tattha {pb:V:4.0356} **duccaritassā**ti mahārāja, tvaṃ sucaritasseva phalaṃ jānāsi, ahaṃ pana duccaritassapi phalaṃ passāmiyeva. Mayañhi ubho duccaritassa phalena ito catutthe attabhāve caṇḍālayoniyaṃ nibbattā. Tattha na ciraṃ sīlaṃ rakkhitvā tassa phalena tvaṃ khattiyakule nibbatto, ahaṃ brāhmaṇakule, evāhaṃ duccaritassa ca phalaṃ suciṇṇassa ca mahāvipākaṃ disvā attānameva sīlasaṃyamena paṭisaṃyamissaṃ, puttaṃ vā pasuṃ vā dhanaṃ vā na patthemi.

**Dasevimā vassadasā**ti mahārāja, mandadasakaṃ khiḍḍādasakaṃ vaṇṇadasakaṃ baladasakaṃ paññādasakaṃ hānidasakaṃ pabbhāradasakaṃ vaṅkadasakaṃ momūhadasakaṃ sayanadasakanti imesañhi dasannaṃ dasakānaṃ vasena daseva vassadasā imesaṃ maccānaṃ idha manussaloke jīvitaṃ. Tayidaṃ na niyamena sabbā eva etā dasā pāpuṇāti, atha kho appattaññeva taṃ odhiṃ naḷo chinnova sussati. Yepi sakalaṃ vassasataṃ jīvanti, tesampi mandadasake pavattā rūpārūpadhammā vicchinditvā ātape khittanaḷo viya tattheva sussanti antaradhāyanti, taṃ odhiṃ atikkamitvā khiḍḍādasakaṃ na pāpuṇanti, tathā khiṭṭādasakādīsu pavattā vaṇṇadasakādīni.

**Tatthā**ti tasmiṃ evaṃ sussamāne jīvite kā pañca kāmaguṇe nissāya abhinandī, kā kāyakīḷādivasena khiḍḍā, kā somanassavasena rati, kā dhanesanā, kiṃ me puttehi, kiṃ dārehi, muttosmi tamhā puttadārabandhanāti attho. **Antakenādhipannassā**ti jīvitantakarena maccunā abhibhūtassa. **Dvipadākaniṭṭhā**ti dvipadānaṃ antare lāmakā. **Avasimhā**ti dvepi mayaṃ vasimha.

**Caṇḍālāhumhā**ti {pb:M:4.0398} mahārāja, ito pubbe catutthaṃ jātiṃ avantiraṭṭhe ujjeninagare caṇḍālā ahumha, tato cavitvā nerañjarāya nadiyā tīre ubhopi migā ahumha. Tattha dvepi amhe ekasmiṃ rukkhamūle aññamaññaṃ nissāya ṭhite eko luddako ekeneva sattipahārena jīvitā voropesi, tato cavitvā nammadānadītīre kurarā ahumha. Tatrāpi no nissāya ṭhite eko nesādo ekappahāreneva bandhitvā jīvitakkhayaṃ pāpesi, tato cavitvā te {pb:P:4.0398} mayaṃ ajja brāhmaṇakhattiyā jātā. Ahaṃ kosambiyaṃ brāhmaṇakule nibbatto, tvaṃ idha rājā jātoti.

Evamassa atīte lāmakajātiyo pakāsetvā idāni imissāpi jātiyā āyusaṅkhāraparittataṃ dassetvā puññesu ussāhaṃ janento catasso gāthā abhāsi –

::hangnum
40\.
::

::gatha1
‘‘Upanīyati {pb:V:4.0357} jīvitamappamāyu, jarūpanītassa na santi tāṇā;
::

::gathalast
Karohi pañcāla mameta vākyaṃ, mākāsi kammāni dukkhudrayāni.
::

::hangnum
41\.
::

::gatha1
‘‘Upanīyati jīvitamappamāyu, jarūpanītassa na santi tāṇā;
::

::gathalast
Karohi pañcāla mameta vākyaṃ, mākāsi kammāni dukkhapphalāni.
::

::hangnum
42\.
::

::gatha1
‘‘Upanīyati jīvitamappamāyu, jarūpanītassa na santi tāṇā;
::

::gathalast
Karohi pañcāla mameta vākyaṃ, mākāsi kammāni rajassirāni.
::

::hangnum
43\.
::

::gatha1
‘‘Upanīyati jīvitamappamāyu, vaṇṇaṃ jarā hanti narassa jiyyato;
::

::gathalast
Karohi pañcāla mameta vākyaṃ, mākāsi kammaṃ nirayūpapattiyā’’ti.
::

Tattha {pb:M:4.0399} **upanīyatī**ti mahārāja, idaṃ jīvitaṃ maraṇaṃ upagacchati. Idañhi imesaṃ sattānaṃ appamāyu sarasaparittatāyapi ṭhitiparittatāyapi parittakaṃ, sūriyuggamane tiṇagge ussāvabindusadisaṃ. **Na santi tāṇā**ti na hi jarāya maraṇaṃ upanītassa puttādayo tāṇā nāma honti. **Mameta vākya**nti mama etaṃ vacanaṃ. **Mākāsī**ti mā rūpādikāmaguṇahetu pamādaṃ āpajjitvā nirayādīsu dukkhavaḍḍhanāni kammāni kari. **Dukkhapphalānī**ti dukkhavipākāni. **Rajassirānī**ti kilesarajena okiṇṇasīsāni. **Vaṇṇa**nti jīramānassa narassa sarīravaṇṇaṃ jarā hanti. **Nirayūpapattiyā**ti nirassāde niraye uppajjanatthāya.

Evaṃ {pb:P:4.0399} mahāsatte kathente rājā tussitvā tisso gāthā abhāsi –

::hangnum
44\.
::

::gatha1
‘‘Addhā hi saccaṃ vacanaṃ tavetaṃ, yathā isī bhāsasi evametaṃ;
::

::gathalast
Kāmā ca me santi anapparūpā, te duccajā mādisakena bhikkhu.
::

::hangnum
45\.
::

::gatha1
‘‘Nāgo yathā paṅkamajjhe byasanno, passaṃ thalaṃ nābhisambhoti gantuṃ;
::

::gathalast
Evampahaṃ kāmapaṅke byasanno, na bhikkhuno maggamanubbajāmi.
::

::hangnum
46\.
::

::gatha1
‘‘Yathāpi mātā ca pitā ca puttaṃ, anusāsare kinti sukhī bhaveyya;
::

::gathalast
Evampi maṃ tvaṃ anusāsa bhante, yathā ciraṃ pecca sukhī bhaveyya’’nti.
::

Tattha {pb:V:4.0358} **anapparūpā**ti aparittajātikā bahū aparimitā. **Te duccajā mādisakenā**ti bhātika, tvaṃ kilese pahāya ṭhito, ahaṃ pana kāmapaṅke nimuggo, tasmā mādisakena te kāmā duccajā. **‘‘Nāgo yathā’’**ti iminā attano kāmapaṅke nimuggabhāvassa upamaṃ dasseti. Tattha **byasanno**ti visanno anupaviṭṭho ayameva vā pāṭho. **Magga**nti tumhākaṃ {pb:M:4.0400} ovādānusāsanīmaggaṃ **nānubbajāmi** pabbajituṃ na sakkomi, idheva pana me ṭhitassa ovādaṃ dethāti. **Anusāsare**ti anusāsanti.

Atha naṃ mahāsatto āha –

::hangnum
47\.
::

::gatha1
‘‘No ce tuvaṃ ussahase janinda, kāme ime mānusake pahātuṃ;
::

::gathalast
Dhammiṃ baliṃ paṭṭhapayassu rāja, adhammakāro tava māhu raṭṭhe.
::

::hangnum
48\.
::

::gatha1
‘‘Dūtā vidhāvantu disā catasso, nimantakā samaṇabrāhmaṇānaṃ;
::

::gathalast
Te annapānena upaṭṭhahassu, vatthena senāsanapaccayena ca.
::

::hangnum
49\.
::

::gatha1
‘‘Annena {pb:P:4.0400} pānena pasannacitto, santappaya samaṇabrāhmaṇe ca;
::

::gathalast
Datvā ca bhutvā ca yathānubhāvaṃ, anindito saggamupehi ṭhānaṃ.
::

::hangnum
50\.
::

::gatha1
‘‘Sace ca taṃ rāja mado saheyya, nārīgaṇehi paricārayantaṃ;
::

::gathalast
Imameva gāthaṃ manasī karohi, bhāsesi cenaṃ parisāya majjhe.
::

::hangnum
51\.
::

::gatha1
‘‘Abbhokāsasayo jantu, vajantyā khīrapāyito;
::

::gathalast
Parikiṇṇo suvānehi, svājja rājāti vuccatī’’ti.
::

Tattha **ussahase**ti ussahasi. **Dhammiṃ bali**nti dhammena samena anatirittaṃ baliṃ gaṇhāti attho. **Adhammakāro**ti porāṇakarājūhi ṭhapitaṃ vinicchayadhammaṃ bhinditvā pavattā adhammakiriyā. **Nimantakā**ti dhammikasamaṇabrāhmaṇe nimantetvā pakkosakā. **Yathānubhāva**nti yathābalaṃ yathāsattiṃ. **Imameva gātha**nti idāni vattabbaṃ sandhāyāha. Tatrāyaṃ adhippāyo – ‘‘mahārāja, sace taṃ mado abhibhaveyya, sace te nārīgaṇaparivutassa {pb:M:4.0401} rūpādayo vā kāmaguṇe rajjasukhaṃ vā ārabbha māno uppajjeyya, athevaṃ cinteyyāsi ‘ahaṃ pure caṇḍālayoniyaṃ nibbatto channassa tiṇakuṭimattassapi {pb:V:4.0359} abhāvā abbhokāsasayo ahosiṃ, tadā hi me mātā caṇḍālī araññaṃ dārupaṇṇādīnaṃ atthāya gacchantī maṃ kukkuragaṇassa majjhe abbhokāse nipajjāpetvā attano khīraṃ pāyetvā gacchati, sohaṃ kukkurehi parivārito tehiyeva saddhiṃ sunakhiyā khīraṃ pivitvā vaḍḍhito, evaṃ nīcajacco hutvā ajja rājā nāma jāto’ti. ‘Iti kho, tvaṃ mahārāja, iminā atthena attānaṃ ovadanto yo so pubbe abbhokāsasayo jantu araññe vajantiyā caṇḍāliyā ito cito ca anusañcarantiyā sunakhiyā ca khīraṃ pāyito sunakhehi parikiṇṇo vaḍḍhito, so ajja rājāti vuccatī’ti imaṃ gāthaṃ bhāseyyāsī’’ti.

Evaṃ mahāsatto tassa ovādaṃ datvā ‘‘dinno te mayā ovādo, idāni tvaṃ pabbaja vā mā vā, attanāva attano kammassa vipākaṃ paṭisevissatī’’ti vatvā ākāse uppatitvā tassa matthake pādarajaṃ pātento himavantameva gato. Rājāpi taṃ disvā {pb:P:4.0401} uppannasaṃvego jeṭṭhaputtassa rajjaṃ datvā balakāyaṃ nivattetvā himavantābhimukho pāyāsi. Mahāsatto tassāgamanaṃ ñatvā isigaṇaparivuto āgantvā taṃ ādāya gantvā pabbājetvā kasiṇaparikammaṃ ācikkhi. So jhānābhiññaṃ nibbattesi. Iti te ubhopi brahmalokūpagā ahesuṃ.

Satthā imaṃ dhammadesanaṃ āharitvā ‘‘evaṃ, bhikkhave, porāṇakapaṇḍitā tīṇi cattāri bhavantarāni gacchantāpi daḷhavissāsāva ahesu’’nti vatvā jātakaṃ samodhānesi – ‘‘tadā sambhūtapaṇḍito ānando ahosi, cittapaṇḍito pana ahameva ahosi’’nti.

::centre
Cittasambhūtajātakavaṇṇanā dutiyā
::



[499] 3. Sivijātakavaṇṇanā

**Dūre** {pb:M:4.0402} **apassaṃ therovā**ti idaṃ satthā jetavane viharanto asadisadānaṃ ārabbha kathesi. Taṃ aṭṭhakanipāte **sivijātake** vitthāritameva. Tadā pana rājā sattame divase sabbaparikkhāre datvā anumodanaṃ yāci, satthā akatvāva pakkāmi. Rājā bhuttapātarāso vihāraṃ gantvā ‘‘kasmā, bhante, anumodanaṃ na karitthā’’ti āha. Satthā ‘‘aparisuddhā, mahārāja, parisā’’ti vatvā ‘‘na ve kadariyā devalokaṃ vajantī’’ti (dha. pa. 177) gāthāya dhammaṃ desesi. Rājā pasīditvā satasahassagghanakena sīveyyakena uttarāsaṅgena tathāgataṃ pūjetvā nagaraṃ pāvisi. Punadivase dhammasabhāyaṃ kathaṃ samuṭṭhāpesuṃ ‘‘āvuso, kosalarājā asadisadānaṃ datvā tādisenapi {pb:V:4.0360} dānena atitto dasabalena dhamme desite puna satasahassagghanakaṃ sīveyyakavatthaṃ adāsi, yāva atitto vata āvuso dānena rājā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘imāya nāmā’’ti vutte ‘‘bhikkhave, bāhirabhaṇḍaṃ nāma sudinnaṃ, porāṇakapaṇḍitā sakalajambudīpaṃ unnaṅgalaṃ katvā devasikaṃ chasatasahassapariccāgena dānaṃ dadamānāpi bāhiradānena atittā ‘piyassa dātā piyaṃ labhatī’ti sampattayācakānaṃ akkhīni uppāṭetvā adaṃsuyevā’’ti vatvā atītaṃ āhari.

Atīte siviraṭṭhe ariṭṭhapuranagare sivimahārāje rajjaṃ kārente mahāsatto tassa putto hutvā nibbatti, ‘‘sivikumāro’’tissa nāmaṃ kariṃsu. So vayappatto takkasilaṃ gantvā uggahitasippo {pb:P:4.0402} āgantvā pitu sippaṃ dassetvā uparajjaṃ labhitvā aparabhāge pitu accayena rājā hutvā agatigamanaṃ pahāya dasa rājadhamme akopetvā dhammena rajjaṃ kāretvā catūsu dvāresu nagaramajjhe nivesanadvāre cāti cha dānasālāyo kāretvā devasikaṃ chasatasahassapariccāgena mahādānaṃ pavattesi. Aṭṭhamiyaṃ cātuddasiyaṃ pannarasiyañca niccaṃ dānasālaṃ gantvā dānaṃ olokesi. So ekadā puṇṇamadivase pātova samussitasetacchatte rājapallaṅke nisinno attanā dinnadānaṃ āvajjento bāhiravatthuṃ {pb:M:4.0403} attanā adinnaṃ nāma adisvā ‘‘mayā bāhiravatthu adinnaṃ nāma natthi, na maṃ bāhiradānaṃ toseti, ahaṃ ajjhattikadānaṃ dātukāmo, aho vata ajja mama dānasālaṃ gatakāle kocideva yācako bāhiravatthuṃ ayācitvā ajjhattikassa nāmaṃ gaṇheyya, sace hi me koci hadayamaṃsassa nāmaṃ gaṇheyya, kaṇayena uraṃ paharitvā pasannaudakato sanāḷaṃ padumaṃ uddharanto viya lohitabindūni paggharantaṃ hadayaṃ nīharitvā dassāmi. Sace sarīramaṃsassa nāmaṃ gaṇheyya, avalekhanasatthakena telasiṅgaṃ likhanto viya sarīramaṃsaṃ otāretvā dassāmi. Sace lohitassa nāmaṃ gaṇheyya, yantamukhe pakkhanditvā upanītaṃ bhājanaṃ pūretvā lohitaṃ dassāmi. Sace vā pana koci ‘gehe me kammaṃ nappavattati, gehe me dāsakammaṃ karohī’ti vadeyya, rājavesaṃ apanetvā bahi ṭhatvā attānaṃ sāvetvā dāsakammaṃ karissāmi. Sace me koci akkhino nāmaṃ gaṇheyya, tālamiñjaṃ nīharanto viya akkhīni uppāṭetvā dassāmī’’ti cintesi.

Iti so –

::gatha1
‘‘Yaṃkiñci mānusaṃ dānaṃ, adinnaṃ me na vijjati;
::

::gathalast
Yopi yāceyya maṃ cakkhuṃ, dadeyyaṃ avikampito’’ti. (cariyā. 1.52) –
::

::unindented
Cintetvā {pb:V:4.0361} soḷasahi gandhodakaghaṭehi nhāyitvā sabbālaṅkārapaṭimaṇḍito nānaggarasabhojanaṃ bhuñjitvā alaṅkatahatthikkhandhavaragato {pb:P:4.0403} dānaggaṃ agamāsi. Sakko tassa ajjhāsayaṃ viditvā ‘‘sivirājā ‘ajja sampattayācakānaṃ cakkhūni uppāṭetvā dassāmī’ti cintesi, sakkhissati nu kho dātuṃ, udāhu no’’ti tassa vimaṃsanatthāya jarāpatto andhabrāhmaṇo viya hutvā rañño dānaggagamanakāle ekasmiṃ unnatappadese hatthaṃ pasāretvā rājānaṃ jayāpetvā aṭṭhāsi. Rājā tadabhimukhaṃ vāraṇaṃ pesetvā ‘‘brāhmaṇa, kiṃ vadesī’’ti pucchi. Atha naṃ sakko ‘‘mahārāja, tava dānajjhāsayaṃ nissāya samuggatena kittighosena sakalalokasannivāso nirantaraṃ phuṭo, ahaṃ andho, tvaṃ dvicakkhuko’’ti vatvā cakkhuṃ yācanto paṭhamaṃ gāthamāha –
::

::hangnum
52\.
::

::gatha1
‘‘Dūre {pb:M:4.0404} apassaṃ therova, cakkhuṃ yācitumāgato;
::

::gathalast
Ekanettā bhavissāma, cakkhuṃ me dehi yācito’’ti.
::

Tattha **dūre**ti ito dūre vasanto. **Thero**ti jarājiṇṇathero. **Ekanettā**ti ekaṃ nettaṃ mayhaṃ dehi, evaṃ dvepi ekekanettā bhavissāmāti.

Taṃ sutvā mahāsatto ‘‘idānevāhaṃ pāsāde nisinno cintetvā āgato, aho me lābho, ajjeva me manoratho matthakaṃ pāpuṇissati, adinnapubbaṃ dānaṃ dassāmī’’ti tuṭṭhamānaso dutiyaṃ gāthamāha –

::hangnum
53\.
::

::gatha1
‘‘Kenānusiṭṭho idha māgatosi, vanibbaka cakkhupathāni yācituṃ;
::

::gathalast
Suduccajaṃ yācasi uttamaṅgaṃ, yamāhu nettaṃ purisena ‘duccaja’nti.
::

Tattha **vanibbakā**ti taṃ ālapati. **Cakkhupathānī**ti cakkhūnametaṃ nāmaṃ. **Yamāhū**ti yaṃ paṇḍitā ‘‘duccaja’’nti kathenti.

Ito paraṃ uttānasambandhagāthā pāḷinayeneva veditabbā –

::hangnum
54\.
::

::gatha1
‘‘Yamāhu devesu sujampatīti, maghavāti naṃ āhu manussaloke;
::

::gathalast
Tenānusiṭṭho {pb:P:4.0404} idha māgatosmi, vanibbako cakkhupathāni yācituṃ.
::

::hangnum
55\.
::

::gatha1
‘‘Vanibbato {pb:V:4.0362} mayha vaniṃ anuttaraṃ, dadāhi te cakkhupathāni yācito;
::

::gathalast
Dadāhi me cakkhupathaṃ anuttaraṃ, yamāhu nettaṃ purisena duccajaṃ.
::

::hangnum
56\.
::

::gatha1
‘‘Yena atthena āgacchi, yamatthamabhipatthayaṃ;
::

::gathalast
Te te ijjhantu saṅkappā, labha cakkhūni brāhmaṇa.
::

::hangnum
57\.
::

::gatha1
‘‘Ekaṃ {pb:M:4.0405} te yācamānassa, ubhayāni dadāmahaṃ;
::

::gathalast
Sa cakkhumā gaccha janassa pekkhato, yadicchase tvaṃ tadate samijjhatū’’ti.
::

Tattha **vanibbato**ti yācantassa. **Vani**nti yācanaṃ. **Te te**ti te tava tassa atthassa saṅkappā. **Sa cakkhumā**ti so tvaṃ mama cakkhūhi cakkhumā hutvā. **Yadicchase tvaṃ tadate samijjhatū**ti yaṃ tvaṃ mama santikā icchasi, taṃ te samijjhatūti.

Rājā ettakaṃ kathetvā ‘‘idheva mayā akkhīni uppāṭetvā dātuṃ asāruppa’’nti cintetvā brāhmaṇaṃ ādāya antepuraṃ gantvā rājāsane nisīditvā sīvikaṃ nāma vejjaṃ pakkosāpetvā ‘‘akkhiṃ me sodhehī’’ti āha. ‘‘Amhākaṃ kira rājā akkhīni uppāṭetvā brāhmaṇassa dātukāmo’’ti sakalanagare ekakolāhalaṃ ahosi. Atha senāpatiādayo rājavallabhā ca nāgarā ca orodhā ca sabbe sannipatitvā rājānaṃ vārentā tisso gāthā avocuṃ –

::hangnum
58\.
::

::gatha1
‘‘Mā no deva adā cakkhuṃ, mā no sabbe parākari;
::

::gathalast
Dhanaṃ dehi mahārāja, muttā veḷuriyā bahū.
::

::hangnum
59\.
::

::gatha1
‘‘Yutte deva rathe dehi, ājānīye calaṅkate;
::

::gathalast
Nāge dehi mahārāja, hemakappanavāsase.
::

::hangnum
60\.
::

::gatha1
‘‘Yathā {pb:P:4.0405} taṃ sivayo sabbe, sayoggā sarathā sadā;
::

::gathalast
Samantā parikireyyuṃ, evaṃ dehi rathesabhā’’ti.
::

Tattha **parākarī**ti pariccaji. Akkhīsu hi dinnesu rajjaṃ tvaṃ na kāressasi, añño rājā {pb:V:4.0363} bhavissati, evaṃ tayā mayaṃ pariccattā nāma bhavissāmāti adhippāyenevamāhaṃsu. **Parikireyyu**nti parivāreyyuṃ. **Evaṃ dehī**ti yathā taṃ avikalacakkhuṃ sivayo parivāreyyuṃ, evaṃ bāhiradhanamevassa dehi, mā akkhīni. Akkhīsu hi dinnesu na taṃ sivayo parivāressantīti.

Atha {pb:M:4.0406} rājā tisso gāthā abhāsi –

::hangnum
61\.
::

::gatha1
‘‘Yo ve dassanti vatvāna, adāne kurute mano;
::

::gathalast
Bhūmyaṃ so patitaṃ pāsaṃ, gīvāyaṃ paṭimuñcati.
::

::hangnum
62\.
::

::gatha1
‘‘Yo ve dassanti vatvānaṃ, adāne kurute mano;
::

::gathalast
Pāpā pāpataro hoti, sampatto yamasādhanaṃ.
::

::hangnum
63\.
::

::gatha1
‘‘Yañhi yāce tañhi dade, yaṃ na yāce na taṃ dade;
::

::gathalast
Svāhaṃ tameva dassāmi, yaṃ maṃ yācati brāhmaṇo’’ti.
::

Tattha **paṭimuñcatī**ti paveseti. **Pāpā pāpataro**ti lāmakāpi lāmakataro nāma hoti. **Sampatto yamasādhana**nti yamassa āṇāpavattiṭṭhānaṃ ussadanirayaṃ esa pattoyeva nāma hoti. **Yañhi yāce**ti yaṃ yācako yāceyya, dāyakopi tameva dadeyya, na ayācitaṃ, ayañca brāhmaṇo maṃ cakkhuṃ yācati, na muttādikaṃ dhanaṃ, tadevassāhaṃ dassāmīti vadati.

Atha naṃ amaccā ‘‘kiṃ patthetvā cakkhūni desī’’ti pucchantā gāthamāhaṃsu –

::hangnum
64\.
::

::gatha1
‘‘Āyuṃ nu vaṇṇaṃ nu sukhaṃ balaṃ nu, kiṃ patthayāno nu janinda desi;
::

::gathalast
Kathañhi rājā sivinaṃ anuttaro, cakkhūni dajjā paralokahetū’’ti.
::

Tattha **paralokahetū**ti mahārāja, kathaṃ nāma tumhādiso paṇḍitapuriso sandiṭṭhikaṃ issariyaṃ pahāya paralokahetu cakkhūni dadeyyāti.

Atha {pb:P:4.0406} nesaṃ kathento rājā gāthamāha –

::hangnum
65\.
::

::gatha1
‘‘Na {pb:V:4.0364} vāhametaṃ yasasā dadāmi, na puttamicche na dhanaṃ na raṭṭhaṃ;
::

::gathalast
Satañca dhammo carito purāṇo, icceva dāne ramate mano mamā’’ti.
::

Tattha {pb:M:4.0407} **na vāha**nti na ve ahaṃ. **Yasasā**ti dibbassa vā mānusassa vā yasassa kāraṇā. **Na puttamicche**ti imassa cakkhudānassa phalena nevāhaṃ puttaṃ icchāmi, na dhanaṃ na raṭṭhaṃ, apica sataṃ paṇḍitānaṃ sabbaññubodhisattānaṃ esa āciṇṇo samāciṇṇo porāṇakamaggo, yadidaṃ pāramīpūraṇaṃ nāma. Na hi pāramiyo apūretvā bodhipallaṅke sabbaññutaṃ pāpuṇituṃ samattho nāma atthi, ahañca pāramiyo pūretvā buddho bhavitukāmo. **Icceva dāne ramate mano mamā**ti iminā kāraṇena mama mano dāneyeva niratoti vadati.

Sammāsambuddhopi dhammasenāpatisāriputtattherassa cariyāpiṭakaṃ desento ‘‘mayhaṃ dvīhi cakkhūhipi sabbaññutaññāṇameva piyatara’’nti dīpetuṃ āha –

::gatha1
‘‘Na me dessā ubho cakkhū, attānaṃ me na dessiyaṃ;
::

::gathalast
Sabbaññutaṃ piyaṃ mayhaṃ, tasmā cakkhuṃ adāsaha’’nti. (cariyā. 1.66);
::

Mahāsattassa pana kathaṃ sutvā amaccesu appaṭibhāṇesu ṭhitesu mahāsatto sīvikaṃ vejjaṃ gāthāya ajjhabhāsi –

::hangnum
66\.
::

::gatha1
‘‘Sakhā ca mitto ca mamāsi sīvika, susikkhito sādhu karohi me vaco;
::

::gathalast
Uddharitvā cakkhūni mamaṃ jigīsato, hatthesu ṭhapehi vanibbakassā’’ti.
::

Tassattho – samma sīvika, tvaṃ mayhaṃ sahāyo ca mitto ca vejjasippe cāsi susikkhito, sādhu me vacanaṃ karohi. Mama jigīsato upadhārentassa olokentasseva tālamiñjaṃ viya me akkhīni uddharitvā imassa yācakassa hatthesu ṭhapehīti.

Atha naṃ sīviko āha ‘‘cakkhudānaṃ nāma bhāriyaṃ, upadhārehi, devā’’ti. Sīvika, upadhāritaṃ mayā, tvaṃ mā papañcaṃ {pb:P:4.0407} karohi, mā mayā saddhiṃ bahuṃ kathehīti. So cintesi ‘‘ayuttaṃ mādisassa susikkhitassa vejjassa rañño akkhīsu satthapātana’’nti. So nānābhesajjāni ghaṃsitvā bhesajjacuṇṇena nīluppalaṃ {pb:M:4.0408} paribhāvetvā dakkhiṇakkhiṃ upasiṅghāpesi, akkhi {pb:V:4.0365} parivatti, dukkhavedanā uppajji. ‘‘Sallakkhehi, mahārāja, paṭipākatikakaraṇaṃ mayhaṃ bhāro’’ti. ‘‘Alañhi tāta mā papañcaṃ karī’’ti. So paribhāvetvā puna upasiṅghāpesi, akkhi akkhikūpato mucci, balavatarā vedanā udapādi. ‘‘Sallakkhehi mahārāja, sakkomahaṃ paṭipākatikaṃ kātu’’nti. ‘‘Mā papañcaṃ karī’’ti. So tatiyavāre kharataraṃ paribhāvetvā upanāmesi. Akkhi osadhabalena paribbhamitvā akkhikūpato nikkhamitvā nhārusuttakena olambamānaṃ aṭṭhāsi. Sallakkhehi narinda, puna pākatikakaraṇaṃ mayhaṃ balanti. Mā papañcaṃ karīti. Adhimattā vedanā udapādi, lohitaṃ pagghari, nivatthasāṭakā lohitena temiṃsu. Orodhā ca amaccā ca rañño pādamūle patitvā ‘‘deva akkhīni mā dehī’’ti mahāparidevaṃ parideviṃsu.

Rājā vedanaṃ adhivāsetvā ‘‘tāta, mā papañcaṃ karī’’ti āha. So ‘‘sādhu, devā’’ti vāmahatthena akkhiṃ dhāretvā dakkhiṇahatthena satthakaṃ ādāya akkhisuttakaṃ chinditvā akkhiṃ gahetvā mahāsattassa hatthe ṭhapesi. So vāmakkhinā dakkhiṇakkhiṃ oloketvā vedanaṃ adhivāsetvā ‘‘ehi brāhmaṇā’’ti brāhmaṇaṃ pakkositvā ‘‘mama ito akkhito sataguṇena sahassaguṇena satasahassaguṇena sabbaññutaññāṇakkhimeva piyataraṃ, tassa me idaṃ paccayo hotū’’ti vatvā brāhmaṇassa akkhiṃ adāsi. So taṃ ukkhipitvā attano akkhimhi ṭhapesi. Taṃ tassānubhāvena vikasitanīluppalaṃ viya hutvā patiṭṭhāsi. Mahāsatto vāmakkhinā tassa taṃ akkhiṃ disvā ‘‘aho, sudinnaṃ mayā akkhidāna’’nti anto samuggatāya {pb:P:4.0408} pītiyā nirantaraṃ phuṭo hutvā itarampi akkhiṃ adāsi. Sakko tampi attano akkhimhi ṭhapetvā rājanivesanā nikkhamitvā mahājanassa olokentasseva nagarā nikkhamitvā devalokameva gato. Tamatthaṃ pakāsento satthā diyaḍḍhagāthamāha –

::hangnum
67\.
::

::gatha1
‘‘Codito sivirājena, sīviko vacanaṃkaro;
::

::gatha2
Rañño cakkhūnuddharitvā, brāhmaṇassūpanāmayi;
::

::gathalast
Sacakkhu brāhmaṇo āsi, andho rājā upāvisī’’ti.
::

Rañño {pb:M:4.0409} na cirasseva akkhīni ruhiṃsu, ruhamānāni ca āvāṭabhāvaṃ appatvā kambalageṇḍukena viya uggatena maṃsapiṇḍena pūretvā cittakammarūpassa viya akkhīni ahesuṃ, vedanā pacchijji. Atha mahāsatto katipāhaṃ pāsāde vasitvā ‘‘kiṃ andhassa rajjena, amaccānaṃ rajjaṃ niyyādetvā uyyānaṃ gantvā pabbajitvā samaṇadhammaṃ karissāmī’’ti cintetvā amacce {pb:V:4.0366} pakkosāpetvā tesaṃ tamatthaṃ ārocetvā ‘‘eko mukhadhovanādidāyako kappiyakārakova mayhaṃ santike bhavissati, sarīrakiccaṭṭhānesupi me rajjukaṃ bandhathā’’ti vatvā sārathiṃ āmantetvā ‘‘rathaṃ yojehī’’ti āha. Amaccā panassa rathena gantuṃ adatvā suvaṇṇasivikāya naṃ netvā pokkharaṇītīre nisīdāpetvā ārakkhaṃ saṃvidhāya paṭikkamiṃsu. Rājā pallaṅkena nisinno attano dānaṃ āvajjesi. Tasmiṃ khaṇe sakkassa āsanaṃ uṇhaṃ ahosi. So āvajjento taṃ kāraṇaṃ disvā ‘‘mahārājassa varaṃ datvā cakkhuṃ paṭipākatikaṃ karissāmī’’ti cintetvā tattha gantvā mahāsattassa avidūre aparāparaṃ caṅkami. Tamatthaṃ pakāsento satthā imā gāthā āha –

::hangnum
68\.
::

::gatha1
‘‘Tato so katipāhassa, uparūḷhesu cakkhusu;
::

::gathalast
Sūtaṃ āmantayī rājā, sivīnaṃ raṭṭhavaḍḍhano.
::

::hangnum
69\.
::

::gatha1
‘‘Yojehi {pb:P:4.0409} sārathi yānaṃ, yuttañca paṭivedaya;
::

::gathalast
Uyyānabhūmiṃ gacchāma, pokkharañño vanāni ca.
::

::hangnum
70\.
::

::gatha1
‘‘So ca pokkharaṇītīre, pallaṅkena upāvisi;
::

::gathalast
Tassa sakko pāturahu, devarājā sujampatī’’ti.
::

Sakkopi mahāsattena padasaddaṃ sutvā ‘‘ko eso’’ti puṭṭho gāthamāha –

::hangnum
71\.
::

::gatha1
‘‘Sakkohamasmi devindo, āgatosmi tavantike;
::

::gathalast
Varaṃ varassu rājīsi, yaṃ kiñci manasicchasī’’ti. –
::

::unindented
Evaṃ vutte rājā gāthamāha –
::

::hangnum
72\.
::

::gatha1
‘‘Pahūtaṃ me dhanaṃ sakka, balaṃ koso canappako;
::

::gathalast
Andhassa me sato dāni, maraṇaññeva ruccatī’’ti.
::



Tattha {pb:V:4.0367}{pb:M:4.0410} **maraṇaññeva ruccatī**ti devarāja, idāni mayhaṃ andhabhāvena maraṇameva ruccati, taṃ me dehīti.

Atha naṃ sakko āha ‘‘sivirāja, kiṃ pana tvaṃ maritukāmo hutvā maraṇaṃ rocesi, udāhu andhabhāvenā’’ti? ‘‘Andhabhāvena devā’’ti. ‘‘Mahārāja, dānaṃ nāma na kevalaṃ samparāyatthameva dīyati, diṭṭhadhammatthāyapi paccayo hoti, tvañca ekaṃ cakkhuṃ yācito dve adāsi, tena saccakiriyaṃ karohī’’ti kathaṃ samuṭṭhāpetvā āha –

::hangnum
73\.
::

::gatha1
‘‘Yāni saccāni dvipadinda, tāni bhāsassu khattiya;
::

::gathalast
Saccaṃ te bhaṇamānassa, puna cakkhu bhavissatī’’ti.
::

Taṃ sutvā mahāsatto ‘‘sakka, sacesi mama cakkhuṃ dātukāmo, aññaṃ upāyaṃ mā kari, mama dānanissandeneva me cakkhu uppajjatū’’ti vatvā sakkena ‘‘mahārāja, ahaṃ sakko devarājāpi na paresaṃ cakkhuṃ dātuṃ sakkomi, tayā dinnadānassa phaleneva te cakkhu uppajjissatī’’ti vutte ‘‘tena hi mayā dānaṃ sudinna’’nti vatvā saccakiriyaṃ karonto gāthamāha –

::hangnum
74\.
::

::gatha1
‘‘Ye {pb:P:4.0410} maṃ yācitumāyanti, nānāgottā vanibbakā;
::

::gatha2
Yopi maṃ yācate tattha, sopi me manaso piyo;
::

::gathalast
Etena saccavajjena, cakkhu me upapajjathā’’ti.
::

Tattha **ye ma**nti ye maṃ yācituṃ āgacchanti, tesu yācakesu āgacchantesu yopi maṃ yācate, sopi me manaso piyo. **Etenā**ti sace mama sabbepi yācakā piyā, saccamevetaṃ mayā vuttaṃ, etena me saccavacanena ekaṃ me cakkhu upapajjatha upapajjatūti āha.

Athassa vacanānantarameva paṭhamaṃ cakkhu udapādi. Tato dutiyassa uppajjanatthāya gāthādvayamāha –

::hangnum
75\.
::

::gatha1
‘‘Yaṃ maṃ so yācituṃ āgā, dehi cakkhunti brāhmaṇo;
::

::gathalast
Tassa cakkhūni pādāsiṃ, brāhmaṇassa vanibbato.
::

::hangnum
76\.
::

::gatha1
‘‘Bhiyyo {pb:V:4.0368} maṃ āvisī pīti, somanassañcanappakaṃ;
::

::gathalast
Etena saccavajjena, dutiyaṃ me upapajjathā’’ti.
::

Tattha {pb:M:4.0411} **yaṃ ma**nti yo maṃ yācati. **So**ti so cakkhuvikalo brāhmaṇo ‘‘dehi me cakkhu’’nti yācituṃ āgato. **Vanibbato**ti yācantassa. **Bhiyyo maṃ āvisī**ti brāhmaṇassa cakkhūni datvā andhakālato paṭṭhāya tasmiṃ andhakāle tathārūpaṃ vedanaṃ agaṇetvā ‘‘aho sudinnaṃ me dāna’’nti paccavekkhantaṃ maṃ bhiyyo atirekatarā pīti āvisi, mama hadayaṃ paviṭṭhā, somanassañca mama anantaṃ aparimāṇaṃ uppajji. **Etenā**ti sace mama tadā anappakaṃ pītisomanassaṃ uppannaṃ, saccamevetaṃ mayā vuttaṃ, etena me saccavacanena dutiyampi cakkhu upapajjatūti āha.

Taṅkhaṇaññeva dutiyampi cakkhu udapādi. Tāni panassa cakkhūni neva pākatikāni, na dibbāni. Sakkabrāhmaṇassa hi dinnaṃ cakkhuṃ puna pākatikaṃ kātuṃ na sakkā, upahatavatthuno ca dibbacakkhu nāma na uppajjati, tāni panassa {pb:P:4.0411} saccapāramitānubhāvena sambhūtāni cakkhūnīti vuttāni. Tesaṃ uppattisamakālameva sakkānubhāvena sabbā rājaparisā sannipatitāva ahesuṃ. Athassa sakko mahājanamajjheyeva thutiṃ karonto gāthādvayamāha –

::hangnum
77\.
::

::gatha1
‘‘Dhammena bhāsitā gāthā, sivīnaṃ raṭṭhavaḍḍhana;
::

::gathalast
Etāni tava nettāni, dibbāni paṭidissare.
::

::hangnum
78\.
::

::gatha1
‘‘Tirokuṭṭaṃ tiroselaṃ, samatiggayha pabbataṃ;
::

::gathalast
Samantā yojanasataṃ, dassanaṃ anubhontu te’’ti.
::

Tattha **dhammena bhāsitā**ti mahārāja, imā te gāthā dhammena sabhāveneva bhāsitā. **Dibbānī**ti dibbānubhāvayuttāni. **Paṭidissare**ti paṭidissanti. **Tirokuṭṭa**nti mahārāja, imāni te cakkhūni devatānaṃ cakkhūni viya parakuṭṭaṃ paraselaṃ yaṃkiñci pabbatampi samatiggayha atikkamitvā samantā dasa disā yojanasataṃ rūpadassanaṃ anubhontu sādhentūti attho.

Iti so ākāse ṭhatvā mahājanamajjhe imā gāthā bhāsitvā ‘‘appamatto hohī’’ti mahāsattaṃ ovaditvā devalokameva gato. Mahāsattopi mahājanaparivuto mahantena sakkārena nagaraṃ {pb:V:4.0369} pavisitvā sucandakaṃ pāsādaṃ abhiruhi. Tena cakkhūnaṃ paṭiladdhabhāvo sakalasiviraṭṭhe pākaṭo jāto. Athassa dassanatthaṃ sakalaraṭṭhavāsino bahuṃ paṇṇākāraṃ {pb:M:4.0412} gahetvā āgamiṃsu. Mahāsatto ‘‘imasmiṃ mahājanasannipāte mama dānaṃ vaṇṇayissāmī’’ti rājadvāre mahāmaṇḍapaṃ kāretvā samussitasetacchatte rājapallaṅke nisinno nagare bheriṃ carāpetvā sabbaseniyo sannipātetvā ‘‘ambho, siviraṭṭhavāsino imāni me dibbacakkhūni disvā ito paṭṭhāya dānaṃ adatvā mā bhuñjathā’’ti dhammaṃ desento catasso gāthā abhāsi –

::hangnum
79\.
::

::gatha1
‘‘Ko nīdha vittaṃ na dadeyya yācito, api visiṭṭhaṃ supiyampi attano;
::

::gathalast
Tadiṅgha sabbe sivayo samāgatā, dibbāni nettāni mamajja passatha.
::

::hangnum
80\.
::

::gatha1
‘‘Tirokuṭṭaṃ {pb:P:4.0412} tiroselaṃ, samatiggayha pabbataṃ;
::

::gathalast
Samantā yojanasataṃ, dassanaṃ anubhonti me.
::

::hangnum
81\.
::

::gatha1
‘‘Na cāgamattā paramatthi kiñci, maccānaṃ idha jīvite;
::

::gathalast
Datvāna mānusaṃ cakkhuṃ, laddhaṃ me cakkhuṃ amānusaṃ.
::

::hangnum
82\.
::

::gatha1
‘‘Etampi disvā sivayo, detha dānāni bhuñjatha;
::

::gathalast
Datvā ca bhutvā ca yathānubhāvaṃ, aninditā saggamupetha ṭhāna’’nti.
::

Tattha **konīdhā**ti ko nu idha. **Api visiṭṭha**nti uttamampi samānaṃ. **Cāgamattā**ti cāgapamāṇato aññaṃ varaṃ nāma natthi. **Idha jīvite**ti imasmiṃ jīvaloke. ‘‘Idha jīvata’’ntipi pāṭho, imasmiṃ loke jīvamānānanti attho. **Amānusa**nti dibbacakkhu mayā laddhaṃ, iminā kāraṇena veditabbametaṃ ‘‘cāgato uttamaṃ nāma natthī’’ti. **Etampi disvā**ti etaṃ mayā laddhaṃ dibbacakkhuṃ disvāpi.

Iti imāhi catūhi gāthāhi dhammaṃ desetvā tato paṭṭhāya anvaddhamāsaṃ pannarasuposathesu mahājanaṃ sannipātāpetvā niccaṃ imāhi gāthāhi dhammaṃ desesi. Taṃ sutvā mahājano dānādīni puññāni katvā devalokaṃ pūrentova agamāsi.

Satthā {pb:M:4.0413} imaṃ dhammadesanaṃ āharitvā ‘‘evaṃ, bhikkhave, porāṇakapaṇḍitā bāhiradānena asantuṭṭhā {pb:V:4.0370} sampattayācakānaṃ attano cakkhūni uppāṭetvā adaṃsū’’ti vatvā saccāni pakāsetvā jātakaṃ samodhānesi – ‘‘tadā sīvikavejjo ānando ahosi, sakko anuruddho ahosi, sesaparisā buddhaparisā, sivirājā pana ahameva ahosi’’nti.

::centre
Sivijātakavaṇṇanā tatiyā.
::



[500] 4. Sirīmantajātakavaṇṇanā

{para:83-103} 83-103\. **Paññāyupetaṃ siriyā vihīna**nti ayaṃ sirīmantapañho **mahāumaṅge** (jā. 2.22.590 ādayo) āvi bhavissati.

::centre
Sirīmantajātakavaṇṇanā catutthā.
::



[501] 5. Rohaṇamigajātakavaṇṇanā

**Ete** {pb:P:4.0413} **yūthā patiyantī**ti idaṃ satthā veḷuvane viharanto āyasmato ānandassa jīvitapariccāgaṃ ārabbha kathesi. So panassa jīvitapariccāgo asītinipāte **cūḷahaṃsajātake** (jā. 2.21.1 ādayo) dhanapāladamane āvi bhavissati. Evaṃ tenāyasmatā satthu atthāya jīvite pariccatte dhammasabhāyaṃ kathaṃ samuṭṭhāpesuṃ ‘‘āvuso, āyasmā ānando sekkhapaṭisambhidappatto hutvā dasabalassatthāya jīvitaṃ pariccajī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepesa mamatthāya jīvitaṃ pariccajiyevā’’ti vatvā atītaṃ āhari.

Atīte bārāṇasiyaṃ brahmadatte rajjaṃ kārente khemā nāmassa aggamahesī ahosi. Tadā bodhisatto himavantapadese migayoniyaṃ nibbattitvā suvaṇṇavaṇṇo ahosi sobhaggappatto. Kaniṭṭhopissa cittamigo nāma suvaṇṇavaṇṇova ahosi, kaniṭṭhabhaginīpissa sutanā nāma {pb:M:4.0414} suvaṇṇavaṇṇāva ahosi. Mahāsatto pana rohaṇo nāma migarājā ahosi. So himavante dve pabbatarājiyo atikkamitvā tatiyāya antare rohaṇaṃ nāma saraṃ nissāya asītimigasahassaparivāro vāsaṃ kappesi. So andhe jiṇṇe mātāpitaro posesi. Atheko bārāṇasito avidūre nesādagāmavāsī nesādaputto himavantaṃ paviṭṭho mahāsattaṃ disvā attano gāmaṃ {pb:V:4.0371} āgantvā aparabhāge kālaṃ karonto puttassārocesi ‘‘tāta, amhākaṃ kammabhūmiyaṃ asukasmiṃ nāma ṭhāne suvaṇṇavaṇṇo migo vasati, sace rājā puccheyya, katheyyāsī’’ti.

Athekadivasaṃ khemā devī paccūsakāle supinaṃ addasa. Evarūpo supino ahosi – suvaṇṇavaṇṇo migo āgantvā kañcanapīṭhe nisīditvā suvaṇṇakiṅkiṇikaṃ ākoṭento viya madhurassarena deviyā dhammaṃ deseti, sā sādhukāraṃ datvā dhammaṃ suṇāti. Migo dhammakathāya aniṭṭhitāya eva uṭṭhāya gacchati, sā ‘‘migaṃ gaṇhatha gaṇhathā’’ti vadantīyeva pabujjhi. Paricārikāyo tassā saddaṃ sutvā ‘‘pihitadvāravātapānaṃ gehaṃ vātassapi okāso natthi, ayyā, imāya velāya migaṃ gaṇhāpetī’’ti avahasiṃsu. Sā tasmiṃ khaṇe {pb:P:4.0414} ‘‘supino aya’’nti ñatvā cintesi ‘‘supinoti vutte rājā anādaro bhavissati, ‘dohaḷo uppanno’ti vutte pana ādarena pariyesissati, suvaṇṇavaṇṇassa migassa dhammakathaṃ suṇissāmī’’ti. Sā gilānālayaṃ katvā nipajji. Rājā āgantvā ‘‘bhadde, kiṃ te aphāsuka’’nti pucchi. ‘‘Deva, aññaṃ natthi, dohaḷo pana me uppanno’’ti. ‘‘Kiṃ icchasi devī’’ti? ‘‘Suvaṇṇavaṇṇassa dhammikamigassa dhammaṃ sotukāmā devā’’ti. ‘‘Bhadde, yaṃ natthi, tattha te dohaḷo uppanno, suvaṇṇavaṇṇo nāma migoyeva natthī’’ti. So ‘‘sace na labhāmi, idheva me maraṇa’’nti rañño piṭṭhiṃ datvā nipajji.

Rājā ‘‘sace atthi, labhissasī’’ti parisamajjhe nisīditvā **morajātake** (jā. 1.2.17 ādayo) vuttanayeneva amacce ca brāhmaṇe ca pucchitvā ‘‘suvaṇṇavaṇṇā migā nāma hontī’’ti sutvā luddake sannipātetvā ‘‘evarūpo migo kena diṭṭho, kena suto’’ti pucchitvā tena nesādaputtena pitu santikā sutaniyāmena {pb:M:4.0415} kathite ‘‘samma, tassa te migassa ānītakāle mahantaṃ sakkāraṃ karissāmi, gaccha ānehi na’’nti vatvā paribbayaṃ datvā taṃ pesesi. Sopi ‘‘sacāhaṃ, deva, taṃ ānetuṃ na sakkhissāmi, cammamassa ānessāmi, taṃ ānetuṃ asakkonto lomānipissa ānessāmi, tumhe mā cintayitthā’’ti vatvā attano nivesanaṃ gantvā puttadārassa paribbayaṃ datvā tattha gantvā taṃ migarājānaṃ disvā ‘‘kasmiṃ nu kho ṭhāne pāsaṃ oḍḍetvā imaṃ migarājānaṃ gaṇhituṃ sakkhissāmī’’ti vīmaṃsanto pānīyatitthe okāsaṃ passi. So daḷhaṃ cammayottaṃ vaṭṭetvā mahāsattassa pānīyapivanaṭṭhāne yaṭṭhipāsaṃ oḍḍesi.

Punadivase mahāsatto asītiyā migasahassehi saddhiṃ gocaraṃ caritvā ‘‘pakatitittheyeva pānīyaṃ {pb:V:4.0372} pivissāmī’’ti tattha gantvā otarantoyeva pāse bajjhi. So ‘‘sacāhaṃ idāneva baddharavaṃ ravissāmi, ñātigaṇā pānīyaṃ apivitvāva bhītā palāyissantī’’ti cintetvā yaṭṭhiyaṃ {pb:P:4.0415} allīyitvā attano vase vattetvā pānīyaṃ pivanto viya ahosi. Atha asītiyā migasahassānaṃ pānīyaṃ pivitvā uttaritvā ṭhitakāle ‘‘pāsaṃ chindissāmī’’ti tikkhattuṃ ākaḍḍhi. Paṭhamavāre cammaṃ chijji, dutiyavāre maṃsaṃ chijji, tatiyavāre nhāruṃ chinditvā pāso aṭṭhiṃ āhacca aṭṭhāsi. So chindituṃ asakkonto baddharavaṃ ravi, migagaṇā bhāyitvā tīhi ghaṭāhi palāyiṃsu. Cittamigo tiṇṇampi ghaṭānaṃ antare mahāsattaṃ adisvā ‘‘idaṃ bhayaṃ uppajjamānaṃ mama bhātu uppannaṃ bhavissatī’’ti cintetvā tassa santikaṃ gantvā baddhaṃ passi. Atha naṃ mahāsatto disvā ‘‘bhātika, mā idha tiṭṭha, sāsaṅkaṃ idaṃ ṭhāna’’nti vatvā uyyojento paṭhamaṃ gāthamāha –

::hangnum
104\.
::

::gatha1
‘‘Ete yūthā patiyanti, bhītā maraṇassa cittaka;
::

::gathalast
Gaccha tuvampi mākaṅkhi, jīvissanti tayā sahā’’ti.
::

Tattha **ete**ti cakkhupathaṃ atikkamitvā dūragate sandhāyāha. **Patiyantī**ti patigacchanti, palāyantīti attho. **Cittakā**ti taṃ ālapati. **Tayā sahā**ti tvaṃ etesaṃ mama ṭhāne ṭhatvā rājā hohi, ete tayā saddhiṃ jīvissantīti.

Tato {pb:M:4.0416} ubhinnampi tisso ekantarikagāthāyo honti –

::hangnum
105\.
::

::gatha1
‘‘Nāhaṃ rohaṇa gacchāmi, hadayaṃ me avakassati;
::

::gathalast
Na taṃ ahaṃ jahissāmi, idha hissāmi jīvitaṃ.
::

::hangnum
106\.
::

::gatha1
‘‘Te hi nūna marissanti, andhā apariṇāyakā;
::

::gathalast
Gaccha tuvampi mākaṅkhi, jīvissanti tayā saha.
::

::hangnum
107\.
::

::gatha1
‘‘Nāhaṃ rohaṇa gacchāmi, hadayaṃ me avakassati;
::

::gathalast
Na taṃ baddhaṃ jahissāmi, idha hissāmi jīvita’’nti.
::

Tattha **rohaṇā**ti mahāsattaṃ nāmenālapati. **Avakassatī**ti kaḍḍhayati, sokena vā kaḍḍhīyati{pb:V:4.0373}. **Te hi nūnā**ti te amhākaṃ mātāpitaro ekaṃseneva dvīsupi amhesu idha matesu apariṇāyakā hutvā appaṭijaggiyamānā sussitvā marissanti, tasmā bhātika cittaka, gaccha tuvaṃ, tayā saha te jīvissantīti attho. **Idha hissāmī**ti imasmiṃyeva ṭhāne jīvitaṃ jahissāmīti.

Iti vatvā bodhisattassa {pb:P:4.0416} dakkhiṇapassaṃ nissāya taṃ sandhāretvā assāsento aṭṭhāsi. Sutanāpi migapotikā palāyitvā migānaṃ antare ubho bhātike apassantī ‘‘idaṃ bhayaṃ mama bhātikānaṃ uppannaṃ bhavissatī’’ti nivattitvā tesaṃ santikaṃ āgatā. Naṃ āgacchantiṃ disvā mahāsatto pañcamaṃ gāthamāha –

::hangnum
108\.
::

::gatha1
‘‘Gaccha bhīru palāyassu, kūṭe baddhosmi āyase;
::

::gathalast
Gaccha tuvampi mākaṅkhi, jīvissanti tayā sahā’’ti.
::

Tattha **bhīrū**ti mātugāmo nāma appamattakenapi bhāyati, tena naṃ evaṃ ālapati. **Kūṭe**ti paṭicchannapāse. **Āyase**ti so hi antoudake ayakkhandhaṃ koṭṭetvā tattha sāradāruṃ yaṭṭhiṃ bandhitvā oḍḍito, tasmā evamāha. **Tayā sahā**ti te asītisahassā migā tayā saddhiṃ jīvissantīti.

Tato {pb:M:4.0417} paraṃ purimanayeneva tisso gāthā honti –

::hangnum
109\.
::

::gatha1
‘‘Nāhaṃ rohaṇa gacchāmi, hadayaṃ me avakassati;
::

::gathalast
Na taṃ ahaṃ jahissāmi, idha hissāmi jīvitaṃ.
::

::hangnum
110\.
::

::gatha1
‘‘Te hi nūna marissanti, andhā apariṇāyakā;
::

::gathalast
Gaccha tuvampi mākaṅkhi, jīvissanti tayā saha.
::

::hangnum
111\.
::

::gatha1
‘‘Nāhaṃ rohaṇa gacchāmi, hadayaṃ me avakassati;
::

::gathalast
Na taṃ baddhaṃ jahissāmi, idha hissāmi jīvita’’nti.
::

Tattha **te hi nūnā**ti idhāpi mātāpitaroyeva sandhāyāha.

Sāpi {pb:V:4.0374} tatheva paṭikkhipitvā mahāsattassa vāmapassaṃ nissāya assāsayamānā aṭṭhāsi. Luddopi te mige palāyante disvā baddharavañca sutvā ‘‘baddho bhavissati migarājā’’ti daḷhaṃ kacchaṃ bandhitvā migamāraṇasattiṃ ādāya vegenāgacchi. Mahāsatto taṃ āgacchantaṃ disvā navamaṃ gāthamāha –

::hangnum
112\.
::

::gatha1
‘‘Ayaṃ so luddako eti, luddarūpo sahāvudho;
::

::gathalast
Yo no vadhissati ajja, usunā sattiyā apī’’ti.
::

Tattha **luddarūpo**ti dāruṇajātiko. **Sattiyā apī**ti sattiyāpi no paharitvā vadhissati, tasmā yāva so nāgacchati, tāva palāyathāti.

Taṃ {pb:P:4.0417} disvāpi cittamigo na palāyi. Sutanā pana sakabhāvena saṇṭhātuṃ asakkontī maraṇabhayabhītā thokaṃ palāyitvā – ‘‘ahaṃ dve bhātike pahāya kuhiṃ palāyissāmī’’ti attano jīvitaṃ jahitvā nalāṭena maccuṃ ādāya punāgantvā bhātu vāmapasse aṭṭhāsi. Tamatthaṃ pakāsento satthā dasamaṃ gāthamāha –

::hangnum
113\.
::

::gatha1
‘‘Sā muhuttaṃ palāyitvā, bhayaṭṭā bhayatajjitā;
::

::gathalast
Sudukkaraṃ akarā bhīru, maraṇāyūpanivattathā’’ti.
::

Tattha **maraṇāyūpanivattathā**ti maraṇatthāya upanivatti.

Luddopi {pb:M:4.0418} āgantvā te tayo jane ekato ṭhite disvā mettacittaṃ uppādetvā ekakucchiyaṃ nibbattabhātaro viya te maññamāno cintesi ‘‘migarājā, tāva pāse baddho, ime pana dve janā hirottappabandhanena baddhā, kiṃ nu kho ime etassa hontī’’ti? Atha naṃ pucchanto gāthamāha –

::hangnum
114\.
::

::gatha1
‘‘Kiṃ nu teme migā honti, muttā baddhaṃ upāsare;
::

::gathalast
Na taṃ cajitumicchanti, jīvitassapi kāraṇā’’ti.
::

Tattha **kiṃ nu teme**ti kiṃ nu te ime. **Upāsare**ti upāsanti.

Athassa {pb:V:4.0375} bodhisatto ācikkhi –

::hangnum
115\.
::

::gatha1
‘‘Bhātaro honti me ludda, sodariyā ekamātukā;
::

::gathalast
Na maṃ cajitumicchanti, jīvitassapi kāraṇā’’ti.
::

So tassa vacanaṃ sutvā bhiyyosomattāya muducitto ahosi. Cittamigarājā tassa muducittabhāvaṃ ñatvā ‘‘samma luddaka, mā tvaṃ etaṃ migarājānaṃ ‘migamattoyevā’ti maññittha, ayañhi asītiyā migasahassānaṃ rājā sīlācārasampanno sabbasattesu muducitto mahāpañño andhe jiṇṇe mātāpitaro poseti. Sace tvaṃ evarūpaṃ dhammikaṃ migaṃ māresi, etaṃ mārento mātāpitaro ca no mañca bhaginiñca meti amhe pañcapi jane māresiyeva. Mayhaṃ pana bhātu jīvitaṃ dento pañcannampi janānaṃ jīvitadāyakosī’’ti vatvā gāthamāha –

::hangnum
116\.
::

::gatha1
‘‘Te {pb:P:4.0418} hi nūna marissanti, andhā apariṇāyakā;
::

::gathalast
Pañcannaṃ jīvitaṃ dehi, bhātaraṃ muñca luddakā’’ti.
::

So tassa dhammakathaṃ sutvā pasannacitto ‘‘mā bhāyi sāmī’’ti vatvā anantaraṃ gāthamāha –

::hangnum
117\.
::

::gatha1
‘‘So vo ahaṃ pamokkhāmi, mātāpettibharaṃ migaṃ;
::

::gathalast
Nandantu mātāpitaro, muttaṃ disvā mahāmiga’’nti.
::

Tattha **vo**ti nipātamattaṃ. **Mutta**nti bandhanā muttaṃ passitvā.

Evañca {pb:M:4.0419} pana vatvā cintesi ‘‘raññā dinnayaso mayhaṃ kiṃ karissati, sacāhaṃ imaṃ migarājānaṃ vadhissāmi, ayaṃ vā me pathavī bhijjitvā vivaraṃ dassati, asani vā me matthake patissati, vissajjessāmi na’’nti. So mahāsattaṃ upasaṅkamitvā yaṭṭhiṃ pātetvā cammayottaṃ chinditvā migarājānaṃ āliṅgitvā udakapariyante nipajjāpetvā muducittena saṇikaṃ pāsā mocetvā nhārūhi nhāruṃ, maṃsena maṃsaṃ, cammena cammaṃ samodhānetvā udakena lohitaṃ dhovitvā mettacittena punappunaṃ parimajji. Tassa mettānubhāveneva mahāsattassa pāramitānubhāvena ca sabbāni nhārumaṃsacammāni sandhīyiṃsu, pādo sañchannachavi sañchannalomo ahosi, asukaṭṭhāne {pb:V:4.0376} baddho ahosītipi na paññāyi. Mahāsatto sukhappatto hutvā aṭṭhāsi. Taṃ disvā cittamigo somanassajāto luddassa anumodanaṃ karonto gāthamāha –

::hangnum
118\.
::

::gatha1
‘‘Evaṃ luddaka nandassu, saha sabbehi ñātibhi;
::

::gathalast
Yathāhamajja nandāmi, muttaṃ disvā mahāmiga’’nti.
::

Atha mahāsatto ‘‘kiṃ nu kho esa luddo maṃ gaṇhanto attano kāmena gaṇhi, udāhu aññassa āṇattiyā’’ti cintetvā gahitakāraṇaṃ pucchi. Luddaputto āha – ‘‘sāmi, na mayhaṃ tumhehi kammaṃ atthi, rañño pana aggamahesī khemā nāma tumhākaṃ dhammakathaṃ sotukāmā, tadatthāya rañño āṇattiyā tvaṃ mayā gahito’’ti. Samma, evaṃ sante maṃ vissajjento atidukkaraṃ {pb:P:4.0419} karosi, ehi maṃ netvā rañño dassehi, deviyā dhammaṃ kathessāmīti. Sāmi, rājāno nāma kakkhaḷā, ko jānāti, kiṃ bhavissati, mayhaṃ raññā dinnayasena kammaṃ natthi, gaccha tvaṃ yathāsukhanti. Puna mahāsatto ‘‘iminā maṃ vissajjentena atidukkaraṃ kataṃ, yasapaṭilābhassa upāyamassa karissāmī’’ti cintetvā ‘‘samma, piṭṭhiṃ tāva me hatthena parimajjā’’ti āha. ‘‘So parimajji, hattho suvaṇṇavaṇṇehi lomehi pūri’’. ‘‘Sāmi, imehi lomehi kiṃ kāromī’’ti. ‘‘Samma, imāni haritvā rañño ca deviyā ca dassetvā ‘imāni tassa suvaṇṇavaṇṇamigassa lomānī’ti vatvā mama ṭhāne ṭhatvā imāhi gāthāhi deviyā dhammaṃ desehi, taṃ sutvāyeva cassā dohaḷo paṭippassambhissatī’’ti{pb:M:4.0420}. ‘‘Dhammaṃ cara mahārājā’’ti dasa dhammacariyagāthā uggaṇhāpetvā pañca sīlāni datvā appamādena ovaditvā uyyojesi. Luddaputto mahāsattaṃ ācariyaṭṭhāne ṭhapetvā tikkhattuṃ padakkhiṇaṃ katvā catūsu ṭhānesu vanditvā lomāni paduminipattena gahetvā pakkāmi. Tepi tayo janā thokaṃ anugantvā mukhena gocarañca pānīyañca gahetvā mātāpitūnaṃ santikaṃ gamiṃsu. Mātāpitaro ‘‘tāta rohaṇa, tvaṃ kira pāse baddho kathaṃ muttosī’’ti pucchantā gāthamāhaṃsu –

::hangnum
119\.
::

::gatha1
‘‘Kathaṃ tvaṃ pamokkho āsi, upanītasmi jīvite;
::

::gathalast
Kathaṃ putta amocesi, kūṭapāsamha luddako’’ti.
::

Tattha **upanītasmī**ti tava jīvite maraṇasantikaṃ upanīte kathaṃ pamokkho āsi.

Taṃ sutvā bodhisatto tisso gāthā abhāsi –

::hangnum
120\.
::

::gatha1
‘‘Bhaṇaṃ {pb:V:4.0377} kaṇṇasukhaṃ vācaṃ, hadayaṅgaṃ hadayassitaṃ;
::

::gathalast
Subhāsitāhi vācāhi, cittako maṃ amocayi.
::

::hangnum
121\.
::

::gatha1
‘‘Bhaṇaṃ kaṇṇasukhaṃ vācaṃ, hadayaṅgaṃ hadayassitaṃ;
::

::gathalast
Subhāsitāhi vācāhi, sutanā maṃ amocayi.
::

::hangnum
122\.
::

::gatha1
‘‘Sutvā {pb:P:4.0420} kaṇṇasukhaṃ vācaṃ, hadayaṅgaṃ hadayassitaṃ;
::

::gathalast
Subhāsitāni sutvāna, luddako maṃ amocayī’’ti.
::

Tattha **bhaṇa**nti bhaṇanto. **Hadayaṅga**nti hadayaṅgamaṃ. Dutiyagāthāya **bhaṇa**nti bhaṇamānā. **Sutvā**ti so imesaṃ ubhinnaṃ vācaṃ sutvā.

Athassa mātāpitaro anumodantā āhaṃsu –

::hangnum
123\.
::

::gatha1
‘‘Evaṃ ānandito hotu, saha dārehi luddako;
::

::gathalast
Yathā mayajja nandāma, disvā rohaṇamāgata’’nti.
::

Luddopi araññā nikkhamitvā rājakulaṃ gantvā rājānaṃ vanditvā ekamantaṃ aṭṭhāsi. Taṃ disvā rājā gāthamāha –

::hangnum
124\.
::

::gatha1
‘‘Nanu tvaṃ avaca ludda, ‘migacammāni āhariṃ’;
::

::gathalast
Atha kena nu vaṇṇena, migacammāni nāharī’’ti.
::

Tattha {pb:M:4.0421} **migacammānī**ti migaṃ vā cammaṃ vā. **Āhari**nti āharissāmi. Idaṃ vuttaṃ hoti – ambho ludda, nanu tvaṃ evaṃ avaca ‘‘migaṃ ānetuṃ asakkonto cammaṃ āharissāmi, taṃ asakkonto lomānī’’ti, so tvaṃ kena kāraṇena neva migaṃ, na migacammaṃ āharīti?

Taṃ sutvā luddo gāthamāha –

::hangnum
125\.
::

::gatha1
‘‘Āgamā {pb:V:4.0378} ceva hatthatthaṃ, kūṭapāsañca so migo;
::

::gathalast
Abajjhi taṃ migarājaṃ, tañca muttā upāsare.
::

::hangnum
126\.
::

::gatha1
‘‘Tassa me ahu saṃvego, abbhuto lomahaṃsano;
::

::gathalast
Imañcāhaṃ migaṃ haññe, ajja hissāmi jīvita’’nti.
::

Tattha **āgamā**ti mahārāja, so migo mama hatthatthaṃ hatthapāsañceva mayā oḍḍitaṃ kūṭapāsañca āgato, tasmiñca kūṭapāse abajjhi. **Tañca muttā upāsare**ti tañca baddhaṃ apare muttā abaddhāva dve migā assāsentā taṃ nissāya aṭṭhaṃsu. **Abbhuto**ti pubbe abhūtapubbo. **Imañcāha**nti atha me saṃviggassa etadahosi ‘‘sace ahaṃ imaṃ migaṃ hanissāmi, ajjeva imasmiṃyeva ṭhāne jīvitaṃ jahissāmī’’ti.

Taṃ sutvā rājā āha –

::hangnum
127\.
::

::gatha1
‘‘Kīdisā te migā ludda, kīdisā dhammikā migā;
::

::gathalast
Kathaṃvaṇṇā kathaṃsīlā, bāḷhaṃ kho ne pasaṃsasī’’ti.
::

Idaṃ so rājā vimhayavasena punappunaṃ pucchati. Taṃ sutvā luddo gāthamāha –

::hangnum
128\.
::

::gatha1
‘‘Odātasiṅgā {pb:P:4.0421} sucivālā, jātarūpatacūpamā;
::

::gathalast
Pādā lohitakā tesaṃ, añjitakkhā manoramā’’ti.
::

Tattha **odātasiṅgā**ti rajatadāmasadisasiṅgā. **Sucivālā**ti cāmarivālasadisena sucinā vālena samannāgatā. **Lohitakā**ti rattanakhā pavāḷasadisā. **Pādā**ti khurapariyantā. **Añjitakkhā**ti añjitehi viya visuddhapañcapasādehi akkhīhi samannāgatā.

Iti {pb:M:4.0422} so kathentova mahāsattassa suvaṇṇavaṇṇāni lomāni rañño hatthe ṭhapetvā tesaṃ migānaṃ sarīravaṇṇaṃ pakāsento gāthamāha –

::hangnum
129\.
::

::gatha1
‘‘Edisā {pb:V:4.0379} te migā deva, edisā dhammikā migā;
::

::gathalast
Mātāpettibharā deva, na te so abhihāritu’’nti.
::

Tattha **mātāpettibharā**ti jiṇṇe andhe mātāpitaro posenti, etādisā nesaṃ dhammikatā. **Na te so abhihāritu**nti so migarājā na sakkā kenaci tava paṇṇākāratthāya abhiharitunti attho. ‘‘Abhihārayi’’ntipi pāṭho, so ahaṃ taṃ te paṇṇākāratthāya nābhihārayiṃ na āharinti attho.

Iti so mahāsattassa ca cittamigassa ca sutanāya migapotikāya ca guṇaṃ kathetvā ‘‘mahārāja, ahaṃ tena migaraññā ‘attano lomāni dassetvā mama ṭhāne ṭhatvā dasahi rājadhammacariyagāthāhi deviyā dhammaṃ katheyyāsī’ti uggaṇhāpito āṇatto’’ti āha. Taṃ sutvā rājā naṃ nhāpetvā ahatavatthāni nivāsetvā sattaratanakhacite pallaṅke nisīdāpetvā sayaṃ deviyā saddhiṃ nīcāsane ekamantaṃ nisīditvā taṃ añjaliṃ paggayha yācati. So dhammaṃ desento āha –

::gatha1
‘‘Dhammaṃ cara mahārāja, mātāpitūsu khattiya;
::

::gathalast
Idha dhammaṃ caritvāna, rāja saggaṃ gamissasi.
::

::gatha1
‘‘Dhammaṃ cara mahārāja, puttadāresu khattiya;
::

::gathalast
Idha dhammaṃ caritvāna, rāja saggaṃ gamissasi.
::

::gatha1
‘‘Dhammaṃ cara mahārāja, mittāmaccesu khattiya;
::

::gathalast
Idha dhammaṃ caritvāna, rāja saggaṃ gamissasi.
::

::gatha1
‘‘Dhammaṃ cara mahārāja, vāhanesu balesu ca;
::

::gathalast
Idha dhammaṃ caritvāna, rāja saggaṃ gamissasi.
::

::gatha1
‘‘Dhammaṃ cara mahārāja, gāmesu nigamesu ca;
::

::gathalast
Idha dhammaṃ caritvāna, rāja saggaṃ gamissasi.
::

::gatha1
‘‘Dhammaṃ {pb:V:4.0380}{pb:M:4.0423} cara mahārāja, raṭṭhesu janapadesu ca;
::

::gathalast
Idha dhammaṃ caritvāna, rāja saggaṃ gamissasi.
::

::gatha1
‘‘Dhammaṃ cara mahārāja, samaṇabrāhmaṇesu ca;
::

::gathalast
Idha dhammaṃ caritvāna, rāja saggaṃ gamissasi.
::

::gatha1
‘‘Dhammaṃ cara mahārāja, migapakkhīsu khattiya;
::

::gathalast
Idha dhammaṃ caritvāna, rāja saggaṃ gamissasi.
::

::gatha1
‘‘Dhammaṃ cara mahārāja, dhammo ciṇṇo sukhāvaho;
::

::gathalast
Idha dhammaṃ caritvāna, rāja saggaṃ gamissasi.
::

::gatha1
‘‘Dhammaṃ cara mahārāja, saindā devā sabrahmakā;
::

::gathalast
Suciṇṇena divaṃ pattā, mā dhammaṃ rāja pāmado’’ti. (jā. 2.18.114-123);
::

Iti nesādaputto mahāsattena desitaniyāmena ākāsagaṅgaṃ otārento viya buddhalīlāya dhammaṃ desesi. Mahājano sādhukārasahassāni pavattesi. Dhammakathaṃ sutvāyeva deviyā {pb:P:4.0422} dohaḷo paṭippassambhi. Rājā tussitvā luddaputtaṃ mahantena yasena santappento tisso gāthā abhāsi –

::hangnum
130\.
::

::gatha1
‘‘Dammi nikkhasataṃ ludda, thūlañca maṇikuṇḍalaṃ;
::

::gathalast
Catussadañca pallaṅkaṃ, umāpupphasarinnibhaṃ.
::

::hangnum
131\.
::

::gatha1
‘‘Dve ca sādisiyo bhariyā, usabhañca gavaṃ sataṃ;
::

::gathalast
Dhammena rajjaṃ kāressaṃ, bahukāro mesi luddaka.
::

::hangnum
132\.
::

::gatha1
‘‘Kasivāṇijjā iṇadānaṃ, ucchācariyā ca luddaka;
::

::gathalast
Etena dāraṃ posehi, mā pāpaṃ akarī punā’’ti.
::

Tattha **thūla**nti mahagghaṃ maṇikuṇḍalapasādhanañca te dammi. **Catussada**nti caturussadaṃ, catuussīsakanti {pb:V:4.0381} attho. **Umāpupphasarinnibha**nti nīlapaccattharaṇattā umāpupphasadisāya nibhāya obhāsena samannāgataṃ, kāḷavaṇṇadārusāramayaṃ vā. **Sādisiyo**ti aññamaññaṃ {pb:P:4.0423} rūpena ca bhogena ca sadisā. **Usabhañca gavaṃ sata**nti usabhaṃ jeṭṭhakaṃ katvā gavaṃ satañca te dammi. **Kāressa**nti {pb:M:4.0424} dasa rājadhamme akopento dhammeneva rajjaṃ kāressāmi. **Bahukāro mesī**ti suvaṇṇavaṇṇassa migarañño ṭhāne ṭhatvā dhammassa desitattā tvaṃ mama bahupakāro, migarājena vuttaniyāmeneva te ahaṃ pañcasu sīlesu patiṭṭhāpito. **Kasivāṇijjā**ti samma luddaka, ahampi migarājānaṃ adisvā tassa vacanameva sutvā pañcasu sīlesu patiṭṭhito, tvampi ito paṭṭhāya sīlavā hohi, yāni tāni kasivāṇijjāni iṇadānaṃ uñchācariyāti ājīvamukhāni, eteneva sammāājīvena tava puttadāraṃ posehi, mā puna pāpaṃ karīti.

So rañño kathaṃ sutvā ‘‘na me gharāvāsenattho, pabbajjaṃ me anujānātha devā’’ti anujānāpetvā raññā dinnadhanaṃ puttadārassa datvā himavantaṃ pavisitvā isipabbajjaṃ pabbajitvā aṭṭha samāpattiyo nibbattetvā brahmalokaparāyaṇo ahosi. Rājāpi mahāsattassa ovāde ṭhatvā saggapuraṃ pūresi, tassa ovādo vassasahassaṃ pavatti.

Satthā imaṃ dhammadesanaṃ āharitvā ‘‘evaṃ bhikkhave pubbepi mamatthāya ānandena jīvitaṃ pariccattamevā’’ti vatvā jātakaṃ samodhānesi – ‘‘tadā luddo channo ahosi, rājā sāriputto, devī khemā bhikkhunī, mātāpitaro mahārājakulāni, sutanā uppalavaṇṇā, cittamigo ānando, asīti migasahassāni sākiyagaṇo, rohaṇo migarājā pana ahameva ahosi’’nti.

::centre
Rohaṇamigajātakavaṇṇanā pañcamā.
::



[502] 6. Cūḷahaṃsajātakavaṇṇanā

**Ete haṃsā pakkamantī**ti idaṃ satthā veḷuvane viharanto ānandatherassa jīvitapariccāgameva ārabbha kathesi. Tadāpi hi dhammasabhāyaṃ therassa guṇakathaṃ kathentesu bhikkhūsu satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi ānandena mamatthāya jīvitaṃ pariccattamevā’’ti vatvā atītaṃ āhari.

Atīte {pb:V:4.0382}{pb:M:4.0425} bārāṇasiyaṃ bahuputtako nāma rājā rajjaṃ kāresi. Khemā nāmassa aggamahesī ahosi. Tadā mahāsatto suvaṇṇahaṃsayoniyaṃ nibbattitvā navutihaṃsasahassaparivuto cittakūṭe vasi. Tadāpi devī {pb:P:4.0424} vuttanayeneva supinaṃ disvā rañño suvaṇṇavaṇṇahaṃsassa dhammadesanāsavanadohaḷaṃ ārocesi. Rājāpi amacce pucchitvā ‘‘suvaṇṇavaṇṇahaṃsā nāma cittakūṭapabbate vasantī’’ti ca sutvā khemaṃ nāma saraṃ kāretvā nānappakārāni nivāpadhaññāni ropāpetvā catūsu kaṇṇesu devasikaṃ abhayaghosanaṃ ghosāpesi, ekañca luddaputtaṃ haṃsānaṃ gahaṇatthāya payojesi. Tassa payojitākāro ca, tena tattha sakuṇānaṃ upaparikkhitabhāvo ca, suvaṇṇahaṃsānaṃ āgatakāle rañño ārocetvā pāsānaṃ oḍḍitaniyāmo ca, mahāsattassa pāse baddhaniyāmo ca, sumukhassa haṃsasenāpatino tīsu haṃsaghaṭāsu taṃ adisvā nivattanañca sabbaṃ **mahāhaṃsajātake** (jā. 2.21.89 ādayo) āvi bhavissati. Idhāpi mahāsatto yaṭṭhipāse bajjhitvā pāsayaṭṭhiyaṃ olambantoyeva gīvaṃ pasāretvā haṃsānaṃ gatamaggaṃ olokento sumukhaṃ āgacchantaṃ disvā ‘‘āgatakāle naṃ vīmaṃsissāmī’’ti cintetvā tasmiṃ āgate tisso gāthā abhāsi –

::hangnum
133\.
::

::gatha1
‘‘Ete haṃsā pakkamanti, vakkaṅgā bhayameritā;
::

::gathalast
Harittaca hemavaṇṇa, kāmaṃ sumukha pakkama.
::

::hangnum
134\.
::

::gatha1
‘‘Ohāya maṃ ñātigaṇā, ekaṃ pāsavasaṃ gataṃ;
::

::gathalast
Anapekkhamānā gacchanti, kiṃ eko avahiyyasi.
::

::hangnum
135\.
::

::gatha1
‘‘Pateva patataṃ seṭṭha, natthi baddhe sahāyatā;
::

::gathalast
Mā anīghāya hāpesi, kāmaṃ sumukha pakkamā’’ti.
::

Tattha **bhayameritā**ti bhayeritā bhayatajjitā bhayacalitā. **Harittaca hemavaṇṇā**ti dvīhipi vacanehi tamevālapati. **Kāma**nti suvaṇṇattaca, suvaṇṇavaṇṇa, sundaramukha ekaṃsena pakkamāhiyeva, kiṃ te idhāgamanenāti vadati. **Ohāyā**ti maṃ jahitvā uppatitā. **Anapekkhamānā**ti te mama ñātakā mayi anapekkhāva gacchanti. **Patevā**ti uppateva. **Mā anīghāyā**ti {pb:M:4.0426} ito gantvā pattabbāya niddukkhabhāvāya vīriyaṃ mā hāpesi.

Tato {pb:P:4.0425} sumukho paṅkapiṭṭhe nisīditvā gāthamāha –

::hangnum
136\.
::

::gatha1
‘‘Nāhaṃ {pb:V:4.0383} dukkhaparetoti, dhataraṭṭha tuvaṃ jahe;
::

::gathalast
Jīvitaṃ maraṇaṃ vā me, tayā saddhiṃ bhavissatī’’ti.
::

Tattha **dukkhapareto**ti mahārāja, ‘‘tvaṃ maraṇadukkhapareto’’ti ettakeneva nāhaṃ taṃ jahāmi.

Evaṃ sumukhena sīhanāde kathite dhataraṭṭho gāthamāha –

::hangnum
137\.
::

::gatha1
‘‘Etadariyassa kalyāṇaṃ, yaṃ tvaṃ sumukha bhāsasi;
::

::gathalast
Tañca vīmaṃsamānohaṃ, patatetaṃ avassaji’’nti.
::

Tattha **etadariyassā**ti yaṃ tvaṃ ‘‘nāhaṃ taṃ jahe’’ti bhāsasi, etaṃ ācārasampannassa ariyassa kalyāṇaṃ uttamavacanaṃ. **Patateta**nti ahañca na taṃ vissajjetukāmova evaṃ avacaṃ, atha kho taṃ vīmaṃsamāno ‘‘patatū’’ti etaṃ vacanaṃ avassajiṃ, gacchāti taṃ avocanti attho.

Evaṃ tesaṃ kathentānaññeva luddaputto daṇḍamādāya vegenāgato. Sumukho dhataraṭṭhaṃ assāsetvā tassābhimukho gantvā apacitiṃ dassetvā haṃsarañño guṇe kathesi. Tāvadeva luddo muducitto ahosi. So tassa muducittakaṃ ñatvā puna gantvā haṃsarājameva assāsento aṭṭhāsi. Luddopi haṃsarājānaṃ upasaṅkamitvā chaṭṭhaṃ gāthamāha –

::hangnum
138\.
::

::gatha1
‘‘Apadena padaṃ yāti, antalikkhacaro dijo;
::

::gathalast
Ārā pāsaṃ na bujjhi tvaṃ, haṃsānaṃ pavaruttamā’’ti.
::

Tattha **apadena pada**nti mahārāja, tumhādiso antalikkhacaro dijo apade ākāse padaṃ katvā yāti. **Na bujjhi tva**nti so tvaṃ evarūpo dūratova imaṃ pāsaṃ na bujjhi na jānīti pucchati.

Mahāsatto {pb:M:4.0427} āha –

::hangnum
139\.
::

::gatha1
‘‘Yadā parābhavo hoti, poso jīvitasaṅkhaye;
::

::gathalast
Atha jālañca pāsañca, āsajjāpi na bujjhatī’’ti.
::

Tattha {pb:V:4.0384}{pb:P:4.0426} **yadā parābhavo**ti samma luddaputta, yadā parābhavo avuḍḍhi vināso sampatto hoti, atha poso jīvitasaṅkhaye patte jālañca pāsañca patvāpi na jānātīti attho.

Luddo haṃsarañño kathaṃ abhinanditvā sumukhena saddhiṃ sallapanto tisso gāthā abhāsi –

::hangnum
140\.
::

::gatha1
‘‘Ete haṃsā pakkamanti, vakkaṅgā bhayameritā;
::

::gathalast
Harittaca hemavaṇṇa, tvaññeva avahiyyasi.
::

::hangnum
141\.
::

::gatha1
‘‘Ete bhutvā ca pivitvā ca, pakkamanti vihaṅgamā;
::

::gathalast
Anapekkhamānā vakkaṅgā, tvaññeveko upāsasi.
::

::hangnum
142\.
::

::gatha1
‘‘Kiṃ nu tyāyaṃ dijo hoti, mutto baddhaṃ upāsasi;
::

::gathalast
Ohāya sakuṇā yanti, kiṃ eko avahiyyasī’’ti.
::

Tattha **tvaññevā**ti tvameva ohiyyasīti pucchati. **Upāsasī**ti payirupāsasi.

Sumukho āha –

::hangnum
143\.
::

::gatha1
‘‘Rājā me so dijo mitto, sakhā pāṇasamo ca me;
::

::gathalast
Neva naṃ vijahissāmi, yāva kālassa pariyāya’’nti.
::

Tattha **yāva kālassa pariyāya**nti luddaputta, yāva jīvitakālassa pariyosānaṃ ahaṃ etaṃ na vijahissāmiyeva.

Taṃ sutvā luddo pasannacitto hutvā ‘‘sacāhaṃ evaṃ sīlasampannesu imesu aparajjhissāmi, pathavīpi me vivaraṃ dadeyya, kiṃ me rañño santikā laddhena dhanena, vissajjessāmi na’’nti cintetvā gāthamāha –

::hangnum
144\.
::

::gatha1
‘‘Yo {pb:M:4.0428} ca tvaṃ sakhino hetu, pāṇaṃ cajitumicchasi;
::

::gathalast
So te sahāyaṃ muñcāmi, hotu rājā tavānugo’’ti.
::

Tattha {pb:V:4.0385} **yo ca tva**nti yo nāma tvaṃ. **So**ti so ahaṃ. **Tavānugo**ti esa haṃsarājā tava vasaṃ anugato hotu, tayā saddhiṃ ekaṭṭhāne vasatu.

Evañca pana vatvā dhataraṭṭhaṃ yaṭṭhipāsato otāretvā saratīraṃ netvā pāsaṃ muñcitvā muducittena lohitaṃ dhovitvā nhāruādīni {pb:P:4.0427} paṭipādesi. Tassa muducittatāya mahāsattassa pāramitānubhāvena ca tāvadeva pādo sacchavi ahosi, baddhaṭṭhānampi na paññāyi. Sumukho bodhisattaṃ oloketvā tuṭṭhacitto anumodanaṃ karonto gāthamāha –

::hangnum
145\.
::

::gatha1
‘‘Evaṃ luddaka nandassu, saha sabbehi ñātibhi;
::

::gathalast
Yathāhamajja nandāmi, muttaṃ disvā dijādhipa’’nti.
::

Taṃ sutvā luddo ‘‘gacchatha, sāmī’’ti āha. Atha naṃ mahāsatto ‘‘kiṃ pana tvaṃ samma, maṃ attano atthāya bandhi, udāhu aññassa āṇattiyā’’ti pucchitvā tena tasmiṃ kāraṇe ārocite ‘‘kiṃ nu kho me itova cittakūṭaṃ gantuṃ seyyo, udāhu nagara’’nti vimaṃsanto ‘‘mayi nagaraṃ gate luddaputto dhanaṃ labhissati, deviyā dohaḷo paṭippassambhissati, sumukhassa mittadhammo pākaṭo bhavissati, tathā mama ñāṇabalaṃ, khemañca saraṃ abhayadakkhiṇaṃ katvā labhissāmi, tasmā nagarameva gantuṃ seyyo’’ti sanniṭṭhānaṃ katvā ‘‘ludda, tvaṃ amhe kājenādāya rañño santikaṃ nehi, sace no rājā vissajjetukāmo bhavissati, vissajjessatī’’ti āha. Rājāno nāma sāmi, kakkhaḷā, gacchatha tumheti. Mayaṃ tādisaṃ luddampi mudukaṃ karimha, rañño ārādhane amhākaṃ bhāro, nehiyeva no, sammāti. So tathā akāsi. Rājā haṃse disvāva somanassajāto hutvā dvepi haṃse kañcanapīṭhe nisīdāpetvā madhulāje khādāpetvā madhurodakaṃ pāyetvā añjaliṃ paggayha dhammakathaṃ āyāci. Haṃsarājā tassa sotukāmataṃ viditvā paṭhamaṃ tāva paṭisanthāramakāsi{pb:M:4.0429}. Tatrimā haṃsassa ca rañño ca vacanapaṭivacanagāthāyo honti –

::hangnum
146\.
::

::gatha1
‘‘Kaccinnu bhoto kusalaṃ, kacci bhoto anāmayaṃ;
::

::gathalast
Kacci raṭṭhamidaṃ phītaṃ, dhammena manusāsasi.
::

::hangnum
147\.
::

::gatha1
‘‘Kusalaṃ {pb:P:4.0428} ceva me haṃsa, atho haṃsa anāmayaṃ;
::

::gathalast
Atho raṭṭhamidaṃ phītaṃ, dhammena manusāsahaṃ.
::

::hangnum
148\.
::

::gatha1
‘‘Kacci {pb:V:4.0386} bhoto amaccesu, doso koci na vijjati;
::

::gathalast
Kacci ārā amittā te, chāyā dakkhiṇatoriva.
::

::hangnum
149\.
::

::gatha1
‘‘Athopi me amaccesu, doso koci na vijjati;
::

::gathalast
Atho ārā amittā me, chāyā dakkhiṇatoriva.
::

::hangnum
150\.
::

::gatha1
‘‘Kacci te sādisī bhariyā, assavā piyabhāṇinī;
::

::gathalast
Puttarūpayasūpetā, tava chandavasānugā.
::

::hangnum
151\.
::

::gatha1
‘‘Atho me sādisī bhariyā, assavā piyabhāṇinī;
::

::gathalast
Puttarūpayasūpetā, mama chandavasānugā.
::

::hangnum
152\.
::

::gatha1
‘‘Kacci te bahavo puttā, sujātā raṭṭhavaḍḍhana;
::

::gathalast
Paññājavena sampannā, sammodanti tato tato.
::

::hangnum
153\.
::

::gatha1
‘‘Satameko ca me puttā, dhataraṭṭha mayā sutā;
::

::gathalast
Tesaṃ tvaṃ kiccamakkhāhi, nāvarujjhanti te vaco’’ti.
::

Tattha **kusala**nti ārogyaṃ, itaraṃ tasseva vevacanaṃ. **Phīta**nti kacci te idaṃ raṭṭhaṃ phītaṃ subhikkhaṃ, dhammena ca naṃ anusāsasīti pucchati. **Doso**ti aparādho. **Chāyā dakkhiṇatorivā**ti yathā nāma dakkhiṇadisābhimukhā chāyā na vaḍḍhati, evaṃ te kacci amittā na vaḍḍhantīti vadati. **Sādisī**ti jātigottakulapadesehi samānā. Evarūpā hi aticārinī na hoti. **Assavā**ti vacanapaṭiggāhikā. **Puttarūpayasūpetā**ti puttehi ca rūpena {pb:M:4.0430} ca yasena ca upetā. **Paññājavenā**ti paññāvegena paññaṃ javāpetvā tāni tāni kiccāni paricchindituṃ samatthāti pucchati. **Sammodanti tato tato**ti yattha yattha niyuttā honti, tato tato sammodanteva, na virujjhantīti pucchati. **Mayā sutā**ti mayā vissutā. Mañhi loko ‘‘bahuputtarājā’’ti vadati, iti te maṃ nissāya vissutā pākaṭā jātāti mayā sutā nāma hontīti vadati. **Tesaṃ tvaṃ kiccamakkhāhī**ti tesaṃ mama puttānaṃ ‘‘idaṃ nāma karontū’’ti tvaṃ kiccamakkhāhi, na te vacanaṃ avarujjhanti, ovādaṃ nesaṃ dehīti adhippāyenevamāha.

Taṃ {pb:V:4.0387} sutvā mahāsatto tassa ovādaṃ dento pañca gāthā abhāsi –

::hangnum
154\.
::

::gatha1
‘‘Upapannopi ce hoti, jātiyā vinayena vā;
::

::gathalast
Atha pacchā kurute yogaṃ, kicche āpāsu sīdati.
::

::hangnum
155\.
::

::gatha1
‘‘Tassa {pb:P:4.0429} saṃhīrapaññassa, vivaro jāyate mahā;
::

::gathalast
Rattimandhova rūpāni, thūlāni manupassati.
::

::hangnum
156\.
::

::gatha1
‘‘Asāre sārayogaññū, matiṃ na tveva vindati;
::

::gathalast
Sarabhova giriduggasmiṃ, antarāyeva sīdati.
::

::hangnum
157\.
::

::gatha1
‘‘Hīnajaccopi ce hoti, uṭṭhātā dhitimā naro;
::

::gathalast
Ācārasīlasampanno, nise aggīva bhāsati.
::

::hangnum
158\.
::

::gatha1
‘‘Etaṃ me upamaṃ katvā, putte vijjāsu vācaya;
::

::gathalast
Saṃvirūḷhetha medhāvī, khette bījaṃva vuṭṭhiyā’’ti.
::

Tattha **vinayenā**ti ācārena. **Pacchā kurute yoga**nti yo ce sikkhitabbasikkhāsu daharakāle yogaṃ vīriyaṃ akatvā pacchā mahallakakāle karoti, evarūpo pacchā tathārūpe dukkhe vā āpadāsu vā uppannāsu sīdati, attānaṃ uddharituṃ na sakkoti. **Tassa saṃhīrapaññassā**ti tassa asikkhitattā tato tato haritabbapaññassa niccaṃ calabuddhino. **Vivaro**ti bhogādīnaṃ chiddaṃ, parihānīti attho. **Rattimandho**ti rattandho. Idaṃ {pb:M:4.0431} vuttaṃ hoti – ‘‘yathā rattandho rattikāṇo rattiṃ candobhāsādīhi thūlarūpāneva passati, sukhumāni passituṃ na sakkoti, evaṃ asikkhito saṃhīrapañño kismiñcideva bhaye uppanne sukhumāni kiccāni passituṃ na sakkoti, oḷārikeyeva passati, tasmā tava putte daharakāleyeva sikkhāpetuṃ vaṭṭatī’’ti.

**Asāre**ti nissāre lokāyatavedasamaye. **Sārayogaññū**ti sārayutto esa samayoti maññamāno. **Matiṃ na tveva vindatī**ti bahuṃ sikkhitvāpi paññaṃ na labhatiyeva. **Giriduggasmi**nti so evarūpo yathā nāma sarabho attano vasanaṭṭhānaṃ āgacchanto antarāmagge visamampi {pb:V:4.0388} samanti maññamāno giridugge vegenāgacchanto narakapapātaṃ patitvā antarāyeva sīdati, āvāsaṃ na pāpuṇāti, evametaṃ asāraṃ lokāyatavedasamayaṃ sārasaññāya uggahetvā mahāvināsaṃ pāpuṇāti. Tasmā tava putte atthanissitesu vaḍḍhiāvahesu kiccesu yojetvā sikkhāpehīti. **Nise aggīvā**ti mahārāja, hīnajātikopi uṭṭhānādiguṇasampanno rattiṃ aggikkhandho viya obhāsati. **Etaṃ me**ti etaṃ mayā vuttaṃ rattandhañca aggikkhandhañca upamaṃ katvā tava putte vijjāsu vācaya, sikkhitabbayuttāsu sikkhāsu yojehi. Evaṃ yutto hi yathā sukhette suvuṭṭhiyā bījaṃ saṃvirūhati, tatheva medhāvī saṃvirūhati, yasena ca bhogehi ca vaḍḍhatīti.

Evaṃ {pb:P:4.0430} mahāsatto sabbarattiṃ rañño dhammaṃ desesi, deviyā dohaḷo paṭippassambhi. Mahāsatto aruṇuggamanavelāyameva rājānaṃ pañcasu sīlesu patiṭṭhapetvā appamādena ovaditvā saddhiṃ sumukhena uttarasīhapañjarena nikkhamitvā cittakūṭameva gato.

Satthā imaṃ dhammadesanaṃ āharitvā ‘‘evaṃ, bhikkhave, pubbepi iminā mamatthāya jīvitaṃ pariccattamevā’’ti vatvā jātakaṃ samodhānesi – ‘‘tadā luddo channo ahosi, rājā sāriputto, devī khemābhikkhunī, haṃsaparisā sākiyagaṇo, sumukho ānando, haṃsarājā pana ahameva ahosi’’nti.

::centre
Cūḷahaṃsajātakavaṇṇanā chaṭṭhā.
::



[503] 7. Sattigumbajātakavaṇṇanā

**Migaluddo** {pb:M:4.0432} **mahārājā**ti idaṃ satthā maddakucchismiṃ migadāye viharanto devadattaṃ ārabbha kathesi. Devadattena hi silāya paviddhāya bhagavato pāde sakalikāya khate balavavedanā uppajji. Tathāgatassa dassanatthāya bahū bhikkhū sannipatiṃsu. Atha bhagavā parisaṃ sannipatitaṃ disvā ‘‘bhikkhave, idaṃ senāsanaṃ atisambādhaṃ, sannipāto mahā bhavissati, maṃ mañcasivikāya maddakucchiṃ nethā’’ti āha. Bhikkhū tathā kariṃsu. Jīvako tathāgatassa pādaṃ phāsukaṃ akāsi. Bhikkhū satthu santike nisinnāva kathaṃ samuṭṭhāpesuṃ ‘‘āvuso, devadatto sayampi pāpo, parisāpissa pāpā, iti so pāpo pāpaparivārova viharatī’’ti. Satthā ‘‘kiṃ kathetha, bhikkhave’’ti pucchitvā ‘‘idaṃ nāmā’’ti vutte ‘‘na, bhikkhave, idāneva, pubbepi devadatto pāpo pāpaparivāroyevā’’ti vatvā atītaṃ āhari.

Atīte {pb:V:4.0389} uttarapañcālanagare pañcālo nāma rājā rajjaṃ kāresi. Mahāsatto araññāyatane ekasmiṃ sānupabbate simbalivane ekassa suvarañño putto hutvā nibbatti, dve bhātaro ahesuṃ. Tassa pana pabbatassa uparivāte coragāmako ahosi pañcannaṃ corasatānaṃ nivāso, adhovāte assamo pañcannaṃ isisatānaṃ nivāso. Tesaṃ suvapotakānaṃ pakkhanikkhamanakāle vātamaṇḍalikā udapādi. Tāya pahaṭo eko suvapotako coragāmake {pb:P:4.0431} corānaṃ āvudhantare patito, tassa tattha patitattā ‘‘sattigumbo’’tveva nāmaṃ kariṃsu. Eko assame vālukatale pupphantare pati, tassa tattha patitattā ‘‘pupphako’’tveva nāmaṃ kariṃsu. Sattigumbo corānaṃ antare vaḍḍhito, pupphako isīnaṃ.

Athekadivasaṃ rājā sabbālaṅkārapaṭimaṇḍito rathavaraṃ abhiruhitvā mahantena parivārena migavadhāya nagarato nātidūre supupphitaphalitaṃ ramaṇīyaṃ upagumbavanaṃ gantvā ‘‘yassa passena migo palāyati, tasseva gīvā’’ti vatvā rathā oruyha paṭicchādetvā dinne koṭṭhake dhanuṃ ādāya aṭṭhāsi. Purisehi migānaṃ uṭṭhāpanatthāya vanagumbesu pothiyamānesu eko eṇimigo uṭṭhāya gamanamaggaṃ olokento rañño ṭhitaṭṭhānasseva vivittataṃ {pb:M:4.0433} disvā tadabhimukho pakkhanditvā palāyi. Amaccā ‘‘kassa passena migo palāyito’’ti pucchantā ‘‘rañño passenā’’ti ñatvā raññā saddhiṃ keḷiṃ kariṃsu. Rājā asmimānena tesaṃ keḷiṃ asahanto ‘‘idāni taṃ migaṃ gahessāmī’’ti rathaṃ āruyha ‘‘sīghaṃ pesehī’’ti sārathiṃ āṇāpetvā migena gatamaggaṃ paṭipajji. Rathaṃ vegena gacchantaṃ parisā anubandhituṃ nāsakkhi. Rājā sārathidutiyo yāva majjhanhikā gantvā taṃ migaṃ adisvā nivattanto tassa coragāmassa santike ramaṇīyaṃ kandaraṃ disvā rathā oruyha nhatvā ca pivitvā ca paccuttari. Athassa sārathi rathassa uttarattharaṇaṃ otāretvā sayanaṃ rukkhacchāyāya paññapesi, so tattha nipajji. Sārathipi tassa pāde sambāhanto nisīdi. Rājā antarantarā niddāyati ceva pabujjhati ca.

Coragāmavāsino corāpi rañño ārakkhaṇatthāya araññameva pavisiṃsu. Coragāmake sattigumbo ceva bhattarandhako patikolambo nāmeko puriso cāti dveva ohīyiṃsu. Tasmiṃ khaṇe sattigumbo gāmakā nikkhamitvā rājānaṃ disvā ‘‘imaṃ niddāyamānameva māretvā ābharaṇāni gahessāmā’’ti cintetvā patikolambassa santikaṃ gantvā taṃ kāraṇaṃ ārocesi. Tamatthaṃ {pb:P:4.0432} pakāsento satthā pañca gāthā abhāsi –

::hangnum
159\.
::

::gatha1
‘‘Migaluddo {pb:V:4.0390} mahārājā, pañcālānaṃ rathesabho;
::

::gathalast
Nikkhanto saha senāya, ogaṇo vanamāgamā.
::

::hangnum
160\.
::

::gatha1
‘‘Tatthaddasā araññasmiṃ, takkarānaṃ kuṭiṃ kataṃ;
::

::gathalast
Tassā kuṭiyā nikkhamma, suvo luddāni bhāsati.
::

::hangnum
161\.
::

::gatha1
‘‘Sampannavāhano poso, yuvā sammaṭṭhakuṇḍalo;
::

::gathalast
Sobhati lohituṇhīso, divā sūriyova bhāsati.
::

::hangnum
162\.
::

::gatha1
‘‘Majjhanhike sampatike, sutto rājā sasārathi;
::

::gathalast
Handassābharaṇaṃ sabbaṃ, gaṇhāma sāhasā mayaṃ.
::

::hangnum
163\.
::

::gatha1
‘‘Nisīthepi rahodāni, sutto rājā sasārathi;
::

::gathalast
Ādāya vatthaṃ maṇikuṇḍalañca, hantvāna sākhāhi avattharāmā’’ti.
::

Tattha {pb:M:4.0434} **migaluddo**ti luddo viya migānaṃ gavesanato ‘‘migaluddo’’ti vutto. **Ogaṇo**ti gaṇā ohīno parihīno hutvā. **Takkarānaṃ kuṭiṃ kata**nti so rājā tattha araññe corānaṃ vasanatthāya kataṃ gāmakaṃ addasa. **Tassā**ti tato corakuṭito. **Luddāni bhāsatī**ti patikolambena saddhiṃ dāruṇāni vacanāni katheti. **Sampannavāhano**ti sampannaassavāhano. **Lohituṇhīso**ti rattena uṇhīsapaṭṭena samannāgato. **Sampatike**ti sampati idāni, evarūpe ṭhitamajjhanhikakāleti attho. **Sāhasā**ti sāhasena pasayhākāraṃ katvā gaṇhāmāti vadati. **Nisīthepi rahodānī**ti nisīthepi idānipi raho. Idaṃ vadati – yathā nisīthe aḍḍharattasamaye manussā kilantā sayanti, raho nāma hoti, idāni ṭhitamajjhanhikepi kāle tathevāti. **Hantvānā**ti rājānaṃ māretvā vatthābharaṇānissa gahetvā atha naṃ pāde gahetvā kaḍḍhitvā ekamante sākhāhi paṭicchādemāti.

Iti so vegena sakiṃ nikkhamati, sakiṃ patikolambassa santikaṃ gacchati. So tassa vacanaṃ sutvā nikkhamitvā olokento rājabhāvaṃ ñatvā bhīto gāthamāha –

::hangnum
164\.
::

::gatha1
‘‘Kinnu {pb:V:4.0391} ummattarūpova, sattigumba pabhāsasi;
::

::gathalast
Durāsadā hi rājāno, aggi pajjalito yathā’’ti.
::

Atha naṃ suvo gāthāya ajjhabhāsi –

::hangnum
165\.
::

::gatha1
‘‘Atha tvaṃ patikolamba, matto thullāni gajjasi;
::

::gathalast
Mātari mayha naggāya, kinnu tvaṃ vijigucchase’’ti.
::

Tattha {pb:P:4.0433} **atha tva**nti nanu tvaṃ. **Matto**ti corānaṃ ucchiṭṭhasuraṃ labhitvā tāya matto hutvā pubbe mahāgajjitāni gajjasi. **Mātarī**ti corajeṭṭhakassa bhariyaṃ sandhāyāha. Sā kira tadā sākhābhaṅgaṃ nivāsetvā carati. **Vijigucchase**ti mama mātari naggāya kinnu tvaṃ idāni corakammaṃ jigucchasi, kātuṃ na icchasīti.

Rājā pabujjhitvā tassa tena saddhiṃ manussabhāsāya kathentassa vacanaṃ sutvā ‘‘sappaṭibhayaṃ idaṃ ṭhāna’’nti sārathiṃ uṭṭhāpento gāthamāha –

::hangnum
166\.
::

::gatha1
‘‘Uṭṭhehi {pb:M:4.0435} samma taramāno, rathaṃ yojehi sārathi;
::

::gathalast
Sakuṇo me na ruccati, aññaṃ gacchāma assama’’nti.
::

Sopi sīghaṃ uṭṭhahitvā rathaṃ yojetvā gāthamāha –

::hangnum
167\.
::

::gatha1
‘‘Yutto ratho mahārāja, yutto ca balavāhano;
::

::gathalast
Adhitiṭṭha mahārāja, aññaṃ gacchāma assama’’nti.
::

Tattha **balavāhano**ti balavavāhano, mahāthāmaassasampannoti attho. **Adhitiṭṭhā**ti abhiruha.

Abhiruḷhamatteyeva ca tasmiṃ sindhavā vātavegena pakkhandiṃsu. Sattigumbo rathaṃ gacchantaṃ disvā saṃvegappatto dve gāthā abhāsi –

::hangnum
168\.
::

::gatha1
‘‘Ko {pb:V:4.0392} numeva gatā sabbe, ye asmiṃ paricārakā;
::

::gathalast
Esa gacchati pañcālo, mutto tesaṃ adassanā.
::

::hangnum
169\.
::

::gatha1
‘‘Kodaṇḍakāni gaṇhatha, sattiyo tomarāni ca;
::

::gathalast
Esa gacchati pañcālo, mā vo muñcittha jīvata’’nti.
::

Tattha **ko nume**ti kuhiṃ nu ime. **Asmi**nti imasmiṃ assame. **Paricārakā**ti corā. **Adassanā**ti etesaṃ corānaṃ adassanena mutto esa gacchatīti, etesaṃ hatthato mutto hutvā esa adassanaṃ gacchatītipi attho. **Kodaṇḍakānī**ti dhanūni. **Jīvata**nti tumhākaṃ jīvantānaṃ mā muñcittha, āvudhahatthā dhāvitvā gaṇhatha nanti.

Evaṃ tassa viravitvā aparāparaṃ dhāvantasseva rājā isīnaṃ assamaṃ patto. Tasmiṃ khaṇe isayo phalāphalatthāya gatā{pb:P:4.0434}. Eko pupphakasuvova assamapade ṭhito hoti. So rājānaṃ disvā paccuggamanaṃ katvā paṭisanthāramakāsi. Tamatthaṃ pakāsento satthā catasso gāthā abhāsi –

::hangnum
170\.
::

::gatha1
‘‘Athāparo paṭinandittha, suvo lohitatuṇḍako;
::

::gatha2
Svāgataṃ te mahārāja, atho te adurāgataṃ;
::

::gathalast
Issarosi anuppatto, yaṃ idhatthi pavedaya.
::

::hangnum
171\.
::

::gatha1
‘‘Tiṇḍukāni {pb:M:4.0436} piyālāni, madhuke kāsumāriyo;
::

::gathalast
Phalāni khuddakappāni, bhuñja rāja varaṃ varaṃ.
::

::hangnum
172\.
::

::gatha1
‘‘Idampi pānīyaṃ sītaṃ, ābhataṃ girigabbharā;
::

::gathalast
Tato piva mahārāja, sace tvaṃ abhikaṅkhasi.
::

::hangnum
173\.
::

::gatha1
‘‘Araññaṃ uñchāya gatā, ye asmiṃ paricārakā;
::

::gathalast
Sayaṃ uṭṭhāya gaṇhavho, hatthā me natthi dātave’’ti.
::

Tattha **paṭinanditthā**ti rājānaṃ disvāva tussi. **Lohitatuṇḍako**ti rattatuṇḍo sobhaggappatto{pb:V:4.0393}. **Madhuke**ti madhukaphalāni. **Kāsumāriyo**ti evaṃnāmakāni phalāni, kāraphalāni vā. **Tato pivā**ti tato pānīyamāḷato gahetvā pānīyaṃ piva. **Ye asmiṃ paricārakā**ti mahārāja, ye imasmiṃ assame vicaraṇakā isayo, te araññaṃ uñchāya gatā. **Gaṇhavho**ti phalāphalāni gaṇhatha. **Dātave**ti dātuṃ.

Rājā tassa paṭisanthāre pasīditvā gāthādvayamāha –

::hangnum
174\.
::

::gatha1
‘‘Bhaddako vatayaṃ pakkhī, dijo paramadhammiko;
::

::gathalast
Atheso itaro pakkhī, suvo luddāni bhāsati.
::

::hangnum
175\.
::

::gatha1
‘‘‘Etaṃ hanatha bandhatha, mā vo muñcittha jīvataṃ’;
::

::gathalast
Iccevaṃ vilapantassa, sotthiṃ pattosmi assama’’nti.
::

Tattha **itaro**ti corakuṭiyaṃ suvako. **Icceva**nti ahaṃ pana tassa evaṃ vilapantasseva imaṃ assamaṃ sotthinā patto.

Rañño kathaṃ sutvā pupphako dve gāthā abhāsi –

::hangnum
176\.
::

::gatha1
‘‘Bhātarosma mahārāja, sodariyā ekamātukā;
::

::gathalast
Ekarukkhasmiṃ saṃvaḍḍhā, nānākhettagatā ubho.
::

::hangnum
177\.
::

::gatha1
‘‘Sattigumbo ca corānaṃ, ahañca isinaṃ idha;
::

::gathalast
Asataṃ so, sataṃ ahaṃ, tena dhammena no vinā’’ti.
::

Tattha {pb:P:4.0435} **bhātarosmā**ti mahārāja, so ca ahañca ubho bhātaro homa. **Corāna**nti so corānaṃ santike saṃvaḍḍho, ahaṃ isīnaṃ santike{pb:M:4.0437}. **Asataṃ so, sataṃ aha**nti so asādhūnaṃ dussīlānaṃ santikaṃ upagato, ahaṃ sādhūnaṃ sīlavantānaṃ. **Tena dhammena no vinā**ti mahārāja, taṃ sattigumbaṃ corā coradhammena corakiriyāya vinesuṃ, maṃ isayo isidhammena isisīlācārena, tasmā sopi tena coradhammena no vinā hoti, ahampi isidhammena no vinā homīti.

Idāni {pb:V:4.0394} taṃ dhammaṃ vibhajanto gāthādvayamāha –

::hangnum
178\.
::

::gatha1
‘‘Tattha vadho ca bandho ca, nikatī vañcanāni ca;
::

::gathalast
Ālopā sāhasākārā, tāni so tattha sikkhati.
::

::hangnum
179\.
::

::gatha1
‘‘Idha saccañca dhammo ca, ahiṃsā saṃyamo damo;
::

::gathalast
Āsanūdakadāyīnaṃ, aṅke vaddhosmi bhāradhā’’ti.
::

Tattha **nikatī**ti patirūpakena vañcanā. **Vañcanānī**ti ujukavañcanāneva. **Ālopā**ti divā gāmaghātā. **Sāhasākārā**ti gehaṃ pavisitvā maraṇena tajjetvā sāhasikakammakaraṇāni. **Sacca**nti sabhāvo. **Dhammo**ti sucaritadhammo. **Ahiṃsā**ti mettāpubbabhāgo. **Saṃyamo**ti sīlasaṃyamo. **Damo**ti indriyadamanaṃ. **Āsanūdakadāyīna**nti abbhāgatānaṃ āsanañca udakañca dānasīlānaṃ. **Bhāradhā**ti rājānaṃ ālapati.

Idāni rañño dhammaṃ desento imā gāthā abhāsi –

::hangnum
180\.
::

::gatha1
‘‘Yaṃ yañhi rāja bhajati, santaṃ vā yadi vā asaṃ;
::

::gathalast
Sīlavantaṃ visīlaṃ vā, vasaṃ tasseva gacchati.
::

::hangnum
181\.
::

::gatha1
‘‘Yādisaṃ kurute mittaṃ, yādisaṃ cūpasevati;
::

::gathalast
Sopi tādisako hoti, sahavāso hi tādiso.
::

::hangnum
182\.
::

::gatha1
‘‘Sevamāno sevamānaṃ, samphuṭṭho samphusaṃ paraṃ;
::

::gatha2
Saro diddho kalāpaṃva, alittamupalimpati;
::

::gathalast
Upalepabhayā dhīro, neva pāpasakhā siyā.
::

::hangnum
183\.
::

::gatha1
‘‘Pūtimacchaṃ kusaggena, yo naro upanayhati;
::

::gathalast
Kusāpi pūti vāyanti, evaṃ bālūpasevanā.
::

::hangnum
184\.
::

::gatha1
‘‘Tagarañca {pb:V:4.0395}{pb:P:4.0436}{pb:M:4.0438} palāsena, yo naro upanayhati;
::

::gathalast
Pattāpi surabhi vāyanti, evaṃ dhīrūpasevanā.
::

::hangnum
185\.
::

::gatha1
‘‘Tasmā pattapuṭasseva, ñatvā sampākamattano;
::

::gatha2
Asante nopaseveyya, sante seveyya paṇḍito;
::

::gathalast
Asanto nirayaṃ nenti, santo pāpenti suggati’’nti.
::

Tattha **santaṃ vā yadi vā asa**nti sappurisaṃ vā asappurisaṃ vā. **Sevamāno sevamāna**nti seviyamāno ācariyo sevamānaṃ antevāsikaṃ. **Samphuṭṭho**ti antevāsinā vā phuṭṭho ācariyo. **Samphusaṃ para**nti paraṃ ācariyaṃ samphusanto antevāsī vā. **Alitta**nti taṃ antevāsikaṃ pāpadhammena alittaṃ so ācariyo visadiddho saro sesaṃ sarakalāpaṃ viya limpati. **Evaṃ bālūpasevanā**ti bālūpasevī hi pūtimacchaṃ upanayhanakusaggaṃ viya hoti, pāpakammaṃ akarontopi avaṇṇaṃ akittiṃ labhati. **Dhīrūpasevanā**ti dhīrūpasevī puggalo tagarādigandhajātipaliveṭhanapattaṃ viya hoti, paṇḍito bhavituṃ asakkontopi kalyāṇamittasevī guṇakittiṃ labhati. **Pattapuṭassevā**ti duggandhasugandhapaliveṭhanapaṇṇasseva. **Sampākamattano**ti kalyāṇamittasaṃsaggavasena attano paripākaṃ paribhāvanaṃ ñatvāti attho. **Pāpenti suggati**nti santo sammādiṭṭhikā attānaṃ nissite satte saggameva pāpentīti desanaṃ yathānusandhimeva pāpesi.

Rājā tassa dhammakathāya pasīdi, isigaṇopi āgato. Rājā isayo vanditvā ‘‘bhante, maṃ anukampamānā mama vasanaṭṭhāne vasathā’’ti vatvā tesaṃ paṭiññaṃ gahetvā nagaraṃ gantvā suvānaṃ abhayaṃ adāsi. Isayopi tattha agamaṃsu. Rājā isigaṇaṃ uyyāne vasāpento yāvajīvaṃ upaṭṭhahitvā saggapuraṃ pūresi. Athassa puttopi chattaṃ ussāpento isigaṇaṃ paṭijaggiyevāti tasmiṃ kulaparivaṭṭe satta rājāno isigaṇassa dānaṃ pavattayiṃsu. Mahāsatto araññe vasantoyeva yathākammaṃ gato.

Satthā {pb:M:4.0439} imaṃ dhammadesanaṃ āharitvā ‘‘evaṃ, bhikkhave, pubbepi devadatto pāpo pāpaparivāroyevā’’ti vatvā jātakaṃ samodhānesi – ‘‘tadā sattigumbo devadatto ahosi, corā devadattaparisā{pb:P:4.0437}, rājā ānando, isigaṇā buddhaparisā, pupphakasuvo pana ahameva ahosi’’nti.

::centre
Sattigumbajātakavaṇṇanā sattamā.
::



[504] 8. Bhallātiyajātakavaṇṇanā

**Bhallātiyo** {pb:V:4.0396} **nāma ahosi rājā**ti idaṃ satthā jetavane viharanto mallikaṃ deviṃ ārabbha kathesi. Tassā kira ekadivasaṃ raññā saddhiṃ sayanaṃ nissāya kalaho ahosi. Rājā kujjhitvā naṃ na olokesi. Sā cintesi ‘‘nanu tathāgato rañño mayi kuddhabhāvaṃ na jānātī’’ti. Satthā taṃ kāraṇaṃ ñatvā punadivase bhikkhusaṅghaparivuto sāvatthiṃ piṇḍāya pavisitvā rañño gehadvāraṃ gato. Rājā paccuggantvā pattaṃ gahetvā satthāraṃ pāsādaṃ āropetvā paṭipāṭiyā bhikkhusaṅghaṃ nisīdāpetvā dakkhiṇodakaṃ datvā paṇītenāhārena parivisitvā bhattakiccāvasāne ekamantaṃ nisīdi. Satthā ‘‘kiṃ nu kho, mahārāja, mallikā na paññāyatī’’ti pucchitvā ‘‘attano sukhamadamattatāyā’’ti vutte ‘‘nanu, mahārāja, tvaṃ pubbe kinnarayoniyaṃ nibbattitvā ekarattiṃ kinnariyā vinā hutvā satta vassasatāni paridevamāno vicarī’’ti vatvā tena yācito atītaṃ āhari.

Atīte bārāṇasiyaṃ bhallātiyo nāma rājā rajjaṃ kārento ‘‘aṅgārapakkamigamaṃsaṃ khādissāmī’’ti rajjaṃ amaccānaṃ niyyādetvā sannaddhapañcāvudho susikkhitakoleyyakasuṇakhagaṇaparivuto nagarā nikkhamitvā himavantaṃ pavisitvā anugaṅgaṃ gantvā upari abhiruhituṃ asakkonto ekaṃ gaṅgaṃ otiṇṇanadiṃ disvā tadanusārena gacchanto migasūkarādayo vadhitvā aṅgārapakkamaṃsaṃ khādanto uccaṭṭhānaṃ abhiruhi. Tattha ramaṇīyā nadikā paripuṇṇakāle thanapamāṇodakā hutvā sandati, aññadā jaṇṇukapamāṇodakā hoti. Tattha nānappakārakā macchakacchapā vicaranti. Udakapariyante {pb:M:4.0440} rajatapaṭṭavaṇṇavālukā ubhosu tīresu nānāpupphaphalabharitavinamitā rukkhā pupphaphalarasamattehi nānāvihaṅgamabhamaragaṇehi samparikiṇṇā vividhamigasaṅghanisevitā sītacchāyā. Evaṃ ramaṇīyāya hemavatanadiyā tīre dve {pb:P:4.0438} kinnarā aññamaññaṃ āliṅgitvā paricumbitvā nānappakārehi paridevantā rodanti.

Rājā tassā nadiyā tīrena gandhamādanaṃ abhiruhanto te kinnare disvā ‘‘kiṃ nu kho ete evaṃ paridevanti, pucchissāmi ne’’ti cintetvā sunakhe oloketvā accharaṃ pahari. Susikkhitakoleyyakasunakhā tāya saññāya gumbaṃ pavisitvā urena nipajjiṃsu. So tesaṃ paṭisallīnabhāvaṃ ñatvā dhanukalāpañceva sesāvudhāni ca rukkhaṃ nissāya ṭhapetvā padasaddaṃ akaronto saṇikaṃ tesaṃ santikaṃ gantvā ‘‘kiṃkāraṇā tumhe rodathā’’ti kinnare pucchi. Tamatthaṃ pakāsento satthā tisso gāthā abhāsi –

::hangnum
186\.
::

::gatha1
‘‘Bhallātiyo {pb:V:4.0397} nāma ahosi rājā, raṭṭhaṃ pahāya migavaṃ acāri so;
::

::gathalast
Agamā girivaraṃ gandhamādanaṃ, supupphitaṃ kimpurisānuciṇṇaṃ.
::

::hangnum
187\.
::

::gatha1
‘‘Sāḷūrasaṅghañca nisedhayitvā, dhanuṃ kalāpañca so nikkhipitvā;
::

::gathalast
Upāgami vacanaṃ vattukāmo, yatthaṭṭhitā kimpurisā ahesuṃ.
::

::hangnum
188\.
::

::gatha1
‘‘Himaccaye hemavatāya tīre, kimidhaṭṭhitā mantayavho abhiṇhaṃ;
::

::gathalast
Pucchāmi vo mānusadehavaṇṇe, kathaṃ vo jānanti manussaloke’’ti.
::

Tattha **sāḷūrasaṅgha**nti sunakhagaṇaṃ. **Himaccaye**ti catunnaṃ hemantamāsānaṃ atikkame. **Hemavatāyā**ti imissā hemavatāya nadiyā tīre.

Rañño {pb:M:4.0441} vacanaṃ sutvā kinnaro tuṇhī ahosi, kinnarī pana raññā saddhiṃ sallapi –

::hangnum
189\.
::

::gatha1
‘‘Mallaṃ giriṃ paṇḍarakaṃ tikūṭaṃ, sītodakā anuvicarāma najjo;
::

::gathalast
Migā {pb:P:4.0439} manussāva nibhāsavaṇṇā, jānanti no kimpurisāti luddā’’ti.
::

Tattha **mallaṃ giri**nti samma luddaka, mayaṃ imaṃ mallagiriñca paṇḍarakañca tikūṭañca imā ca najjo anuvicarāma. ‘‘Mālāgiri’’ntipi pāṭho. **Nibhāsavaṇṇā**ti nibhāsamānavaṇṇā, dissamānasarīrāti attho.

Tato rājā tisso gāthā abhāsi –

::hangnum
190\.
::

::gatha1
‘‘Sukiccharūpaṃ paridevayavho, āliṅgito cāsi piyo piyāya;
::

::gathalast
Pucchāmi vo mānusadehavaṇṇe, kimidha vane rodatha appatītā.
::

::hangnum
191\.
::

::gatha1
‘‘Sukiccharūpaṃ paridevayavho, āliṅgito cāsi piyo piyāya;
::

::gathalast
Pucchāmi vo mānusadehavaṇṇe, kimidha vane vilapatha appatītā.
::

::hangnum
192\.
::

::gatha1
‘‘Sukiccharūpaṃ {pb:V:4.0398} paridevayavho, āliṅgito cāsi piyo piyāya;
::

::gathalast
Pucchāmi vo mānusadehavaṇṇe, kimidha vane socatha appatītā’’ti.
::

Tattha **sukiccharūpa**nti suṭṭhu dukkhappattā viya hutvā. **Āliṅgito cāsi piyo piyāyā**ti tayā piyāya tava piyo āliṅgito ca āsi. ‘‘Āliṅgiyo cāsī’’tipi pāṭho, ayamevattho. **Kimidha vane**ti kiṃkāraṇā idha vane antarantarā āliṅgitvā paricumbitvā piyakathaṃ kathetvā puna appatītā rodathāti.

Tato {pb:M:4.0442} parā ubhinnampi ālāpasallāpagāthā honti –

::hangnum
193\.
::

::gatha1
‘‘Mayekarattaṃ vippavasimha ludda, akāmakā aññamaññaṃ sarantā;
::

::gathalast
Tamekarattaṃ anutappamānā, socāma ‘sā ratti punaṃ na hossati’.
::

::hangnum
194\.
::

::gatha1
‘‘Yamekarattaṃ anutappathetaṃ, dhanaṃva naṭṭhaṃ pitaraṃva petaṃ;
::

::gathalast
Pucchāmi {pb:P:4.0440} vo mānusadehavaṇṇe, kathaṃ vinā vāsamakappayittha.
::

::hangnum
195\.
::

::gatha1
‘‘Yamimaṃ nadiṃ passasi sīghasotaṃ, nānādumacchādanaṃ selakūlaṃ;
::

::gathalast
Taṃ me piyo uttari vassakāle, mamañca maññaṃ anubandhatīti.
::

::hangnum
196\.
::

::gatha1
‘‘Ahañca aṅkolakamocināmi, atimuttakaṃ sattaliyothikañca;
::

::gathalast
‘Piyo ca me hehiti mālabhārī, ahañca naṃ mālinī ajjhupessaṃ’.
::

::hangnum
197\.
::

::gatha1
‘‘Ahañcidaṃ kuravakamocināmi, uddālakā pāṭalisindhuvārakā;
::

::gathalast
‘Piyo ca me hehiti mālabhārī, ahañca naṃ mālinī ajjhupessaṃ’.
::

::hangnum
198\.
::

::gatha1
‘‘Ahañca sālassa supupphitassa, oceyya pupphāni karomi mālaṃ;
::

::gathalast
‘Piyo ca me hehiti mālabhārī, ahañca naṃ mālinī ajjhupessaṃ’.
::

::hangnum
199\.
::

::gatha1
‘‘Ahañca sālassa supupphitassa, oceyya pupphāni karomi bhāraṃ;
::

::gathalast
Idañca no hehiti santharatthaṃ, yatthajjimaṃ viharissāma rattiṃ.
::

::hangnum
200\.
::

::gatha1
‘‘Ahañca {pb:V:4.0399}{pb:M:4.0443} kho agaḷuṃ candanañca, silāya piṃsāmi pamattarūpā;
::

::gathalast
‘Piyo ca me hehiti rositaṅgo, ahañca naṃ rositā ajjhupessaṃ’.
::

::hangnum
201\.
::

::gatha1
‘‘Athāgamā salilaṃ sīghasotaṃ, nudaṃ sāle salaḷe kaṇṇikāre;
::

::gathalast
Āpūratha {pb:P:4.0441} tena muhuttakena, sāyaṃ nadī āsi mayā suduttarā.
::

::hangnum
202\.
::

::gatha1
‘‘Ubhosu tīresu mayaṃ tadā ṭhitā, sampassantā ubhayo aññamaññaṃ;
::

::gathalast
Sakimpi rodāma sakiṃ hasāma, kicchena no āgamā saṃvarī sā.
::

::hangnum
203\.
::

::gatha1
‘‘Pātova kho uggate sūriyamhi, catukkaṃ nadiṃ uttariyāna ludda;
::

::gathalast
Āliṅgiyā aññamaññaṃ mayaṃ ubho, sakimpi rodāma sakiṃ hasāma.
::

::hangnum
204\.
::

::gatha1
‘‘Tīhūnakaṃ satta satāni ludda, yamidha mayaṃ vippavasimha pubbe;
::

::gathalast
Vassekimaṃ jīvitaṃ bhūmipāla, ko nīdha kantāya vinā vaseyya.
::

::hangnum
205\.
::

::gatha1
‘‘Āyuñca vo kīvatako nu samma, sacepi jānātha vadetha āyuṃ;
::

::gathalast
Anussavā vuḍḍhato āgamā vā, akkhātha metaṃ avikampamānā.
::

::hangnum
206\.
::

::gatha1
‘‘Āyuñca no vassasahassaṃ ludda, na cantarā pāpako atthi rogo;
::

::gathalast
Appañca dukkhaṃ sukhameva bhiyyo, avītarāgā vijahāma jīvita’’nti.
::

Tattha {pb:M:4.0444} **mayekaratta**nti mayaṃ ekarattaṃ. **Vippavasimhā**ti vippayuttā hutvā vasimha. **Anutappamānā**ti ‘‘anicchamānānaṃ no ekaratto atīto’’ti taṃ ekarattaṃ anucintayamānā. **Punaṃ na hessatī**ti puna na bhavissati nāgamissatīti socāma. **Dhanaṃva naṭṭhaṃ pitaraṃva peta**nti dhanaṃ vā naṭṭhaṃ pitaraṃ vā mātaraṃ vāpetaṃ kālakataṃ kiṃ nu kho tumhe cintayamānā kena kāraṇena taṃ ekarattaṃ vinā vāsaṃ akappayittha, idaṃ me ācikkhathāti pucchati. **Yamima**nti yaṃ imaṃ. **Selakūla**nti dvinnaṃ selānaṃ antare sandamānaṃ. **Vassakāle**ti ekassa meghassa uṭṭhāya vassanakāle{pb:P:4.0442}. Amhākañhi imasmiṃ vanasaṇḍe rativasena carantānaṃ eko megho uṭṭhahi. Atha me piyasāmiko kinnaromaṃ ‘‘pacchato āgacchatī’’ti maññamāno etaṃ nadiṃ uttarīti āha.

**Ahañcā**ti {pb:V:4.0400} ahaṃ panetassa paratīraṃ gatabhāvaṃ ajānantī supupphitāni aṅkolakādīni pupphāni ocināmi. Tattha **sattaliyothikañcā**ti kundālapupphañca suvaṇṇayothikañca ocinantī pana ‘‘piyo ca me mālabhārī bhavissati, ahañca naṃ mālinī hutvā ajjhupessa’’nti iminā kāraṇena ocināmi. **Uddālakā pāṭalisindhuvārakā**ti tepi mayā ocitāyevāti vadati. **Oceyyā**ti ocinitvā. **Agaḷuṃ candanañcā**ti kāḷāgaḷuñca rattacandanañca. **Rositaṅgo**ti vilittasarīro. **Rositā**ti vilittā hutvā. **Ajjhupessa**nti sayane upagamissāmi. **Nudaṃ sāle salaḷe kaṇṇikāre**ti etāni mayā ocinitvā tīre ṭhapitāni pupphāni nudantaṃ harantaṃ. **Suduttarā**ti tassā hi orimatīre ṭhitakāleyeva nadiyā udakaṃ āgataṃ, taṅkhaṇaññeva sūriyo atthaṅgato, vijjulatā niccharanti, kinnarā nāma udakabhīrukā honti, iti sā otarituṃ na visahi. Tenāha **‘‘sāyaṃ nadī āsi mayā suduttarā’’**ti.

**Sampassantā**ti vijjulatāniccharaṇakāle passantā. **Rodāmā**ti andhakārakāle apassantā rodāma, vijjulatāniccharaṇakāle passantā hasāma. **Saṃvarī**ti ratti. **Catukka**nti tucchaṃ. **Uttariyānā**ti uttaritvā. **Tīhūnaka**nti tīhi ūnāni satta vassasatāni. **Yamidha maya**nti yaṃ kālaṃ idha mayaṃ vippavasimha, so ito tīhi ūnakāni satta vassasatāni hontīti vadati. **Vassekima**nti vassaṃ ekaṃ imaṃ, tumhākaṃ ekameva vassasataṃ imaṃ jīvitanti vadati. **Ko nīdhā**ti evaṃ parittake jīvite ko {pb:M:4.0445} nu idha kantāya vinā bhaveyya, ayuttaṃ tava piyabhariyāya vinā bhavitunti dīpeti.

**Kīvatako nū**ti rājā kinnariyā vacanaṃ sutvā ‘‘imesaṃ āyuppamāṇaṃ pucchissāmī’’ti cintetvā ‘‘tumhākaṃ kittako āyū’’ti pucchati. **Anussavā**ti sace vo kassaci vadantassa vā sutaṃ, mātāpitūnaṃ vā vuḍḍhānaṃ mahallakānaṃ santikā āgamo atthi, atha me tato anussavā vuḍḍhato āgamā vā etaṃ avikampamānā akkhātha. **Na cantarā**ti amhākaṃ vassasahassaṃ āyu, antarā ca no pāpako jīvitantarāyakaro rogopi natthi. **Avītarāgā**ti aññamaññaṃ avigatapemāva hutvā.

Taṃ sutvā rājā ‘‘ime hi nāma tiracchānagatā hutvā ekarattiṃ vippayogena satta vassasatāni rodantā vicaranti, ahaṃ pana tiyojanasatike rajje mahāsampattiṃ pahāya araññe vicarāmi, aho akiccakārimhī’’ti tatova nivatto bārāṇasiṃ gantvā ‘‘kiṃ te, mahārāja, himavante {pb:V:4.0401} acchariyaṃ diṭṭha’’nti amaccehi {pb:P:4.0443} puṭṭho sabbaṃ ārocetvā tato paṭṭhāya dānāni dadanto bhoge bhuñji. Tamatthaṃ pakāsento satthā –

::hangnum
207\.
::

::gatha1
‘‘Idañca sutvāna amānusānaṃ, bhallātiyo ittaraṃ jīvitanti;
::

::gathalast
Nivattatha na migavaṃ acari, adāsi dānāni abhuñji bhoge’’ti. –
::

::unindented
Imaṃ gāthaṃ vatvā puna ovadanto dve gāthā abhāsi –
::

::hangnum
208\.
::

::gatha1
‘‘Idañca sutvāna amānusānaṃ, sammodatha mā kalahaṃ akattha;
::

::gathalast
Mā vo tapī attakammāparādho, yathāpi te kimpurisekarattaṃ.
::

::hangnum
209\.
::

::gatha1
‘‘Idañca sutvāna amānusānaṃ, sammodatha mā vivādaṃ akattha;
::

::gathalast
Mā vo tapī attakammāparādho, yathāpi te kimpurisekaratta’’nti.
::

Tattha {pb:M:4.0446} **amānusāna**nti kinnarānaṃ. **Attakammāparādho**ti attano kammadoso. **Kimpurisekaratta**nti yathā te kimpurise ekarattiṃ kato attano kammadoso tapi, tathā tumhepi mā tapīti attho.

Mallikā devī tathāgatassa dhammadesanaṃ sutvā uṭṭhāyāsanā añjaliṃ paggayha dasabalassa thutiṃ karontī osānagāthamāha –

::hangnum
210\.
::

::gatha1
‘‘Vividhaṃ adhimanā suṇomahaṃ, vacanapathaṃ tava atthasaṃhitaṃ;
::

::gathalast
Muñcaṃ giraṃ nudaseva me daraṃ, samaṇa sukhāvaha jīva me cira’’nti.
::

Tattha **vividhaṃ adhimanā suṇomaha**nti bhante, tumhehi vividhehi nānākāraṇehi alaṅkaritvā desitaṃ dhammadesanaṃ ahaṃ adhimanā pasannacittā hutvā suṇomi. **Vacanapatha**nti taṃ tumhehi vuttaṃ vividhavacanaṃ. **Muñcaṃ giraṃ nudaseva me dara**nti kaṇṇasukhaṃ madhuraṃ giraṃ muñcanto mama hadaye sokadarathaṃ nudasiyeva harasiyeva. **Samaṇa** {pb:P:4.0444} **sukhāvaha jīva me cira**nti bhante buddhasamaṇa, dibbamānusalokiyalokuttarasukhāvaha mama sāmi dhammarāja, ciraṃ jīvāti.

Kosalarājā {pb:V:4.0402} tato paṭṭhāya tāya saddhiṃ samaggavāsaṃ vasi.

Satthā imaṃ dhammadesanaṃ āharitvā jātakaṃ samodhānesi – ‘‘tadā kinnaro kosalarājā ahosi, kinnarī mallikā devī, bhallātiyarājā ahameva ahosi’’nti.

::centre
Bhallātiyajātakavaṇṇanā aṭṭhamā.
::



[505] 9. Somanassajātakavaṇṇanā

**Ko taṃ hiṃsati heṭhetī**ti idaṃ satthā jetavane viharanto devadattassa vadhāya parisakkanaṃ ārabbha kathesi. Tadā hi satthā ‘‘na, bhikkhave, idāneva, pubbepesa mama vadhāya parisakkiyevā’’ti vatvā atītaṃ āhari.

Atīte {pb:M:4.0447} kururaṭṭhe uttarapañcālanagare reṇu nāma rājā rajjaṃ kāresi. Tadā mahārakkhito nāma tāpaso pañcasatatāpasaparivāro himavante ciraṃ vasitvā loṇambilasevanatthāya cārikaṃ caranto uttarapañcālanagaraṃ patvā rājuyyāne vasitvā sapariso piṇḍāya caranto rājadvāraṃ pāpuṇi. Rājā isigaṇaṃ disvā iriyāpathe pasanno alaṅkatamahātale nisīdāpetvā paṇītenāhārena parivisitvā ‘‘bhante, imaṃ vassārattaṃ mama uyyāneyeva vasathā’’ti vatvā tehi saddhiṃ uyyānaṃ gantvā vasanaṭṭhānāni kāretvā pabbajitaparikkhāre datvā vanditvā nikkhami. Tato paṭṭhāya sabbepi te rājanivesane bhuñjanti. Rājā pana aputtako puttaṃ pattheti, puttā nuppajjanti. Vassārattaccayena mahārakkhito ‘‘idāni himavanto ramaṇīyo, tattheva gamissāmā’’ti rājānaṃ āpucchitvā raññā katasakkārasammāno nikkhamitvā antarāmagge majjhanhikasamaye maggā okkamma ekassa sandacchāyassa rukkhassa heṭṭhā taruṇatiṇapiṭṭhe saparivāro nisīdi.

Tāpasā kathaṃ samuṭṭhāpesuṃ ‘‘rājagehe vaṃsānurakkhito putto natthi, sādhu vatassa sace rājā puttaṃ labheyya, paveṇi ghaṭīyethā’’ti. Mahārakkhito tesaṃ kathaṃ sutvā ‘‘bhavissati nu kho rañño {pb:P:4.0445} putto, udāhu no’’ti upadhārento ‘‘bhavissatī’’ti ñatvā evamāha ‘‘mā bhonto cintayittha, ajja paccūsakāle eko devaputto cavitvā rañño aggamahesiyā kucchimhi paṭisandhiṃ gaṇhissatī’’ti. Taṃ sutvā eko kuṭajaṭilo ‘‘idāni rājakulūpako bhavissāmī’’ti {pb:V:4.0403} cintetvā tāpasānaṃ gamanakāle gilānālayaṃ katvā nipajjitvā ‘‘ehi gacchāmā’’ti vutto ‘‘na sakkomī’’ti āha. Mahārakkhito tassa nipannakāraṇaṃ ñatvā ‘‘yadā sakkosi, tadā āgaccheyyāsī’’ti vatvā isigaṇaṃ ādāya himavantameva gato. Kuhakopi nivattitvā vegenāgantvā rājadvāre ṭhatvā ‘‘mahārakkhitassa upaṭṭhākatāpaso āgato’’ti rañño ārocāpetvā raññā vegena pakkosāpito pāsādaṃ abhiruyha paññattāsane nisīdi. Rājā kuhakaṃ tāpasaṃ vanditvā ekamantaṃ nisinno isīnaṃ ārogyaṃ pucchitvā ‘‘bhante, atikhippaṃ nivattittha, vegena kenatthenāgatatthā’’ti āha. ‘‘Āma, mahārāja, isigaṇo sukhanisinno ‘sādhu vatassa, sace rañño paveṇipālako putto uppajjeyyā’ti kathaṃ samuṭṭhāpesi. Ahaṃ kathaṃ {pb:M:4.0448} sutvā ‘‘bhavissati nu kho rañño putto, udāhu no’’ti dibbacakkhunā olokento ‘‘mahiddhiko devaputto cavitvā aggamahesiyā sudhammāya kucchimhi nibbattissatī’’ti disvā ‘‘ajānantā gabbhaṃ nāseyyuṃ, ācikkhissāmi nesa’’nti tumhākaṃ kathanatthāya āgato. Kathitaṃ te mayā, gacchāmahaṃ, mahārājāti. Rājā ‘‘bhante, na sakkā gantu’’nti haṭṭhatuṭṭho pasannacitto kuhakatāpasaṃ uyyānaṃ netvā vasanaṭṭhānaṃ saṃvidahitvā adāsi. So tato paṭṭhāya rājakule bhuñjanto vasati, ‘‘dibbacakkhuko’’tvevassa nāmaṃ ahosi.

Tadā bodhisatto tāvatiṃsabhavanā cavitvā tattha paṭisandhiṃ gaṇhi. Jātassa cassa nāmaggahaṇadivase ‘‘somanassakumāro’’tveva nāmaṃ kariṃsu. So kumāraparihārena vaḍḍhati. Kuhakatāpasopi uyyānassa ekasmiṃ passe nānappakāraṃ sūpeyyasākañca valliphalāni ca ropetvā paṇṇikānaṃ hatthe vikkiṇanto dhanaṃ saṇṭhapesi. Bodhisattassa sattavassikakāle rañño paccanto {pb:P:4.0446} kuppi. ‘‘Dibbacakkhutāpasaṃ mā pamajjī’’ti kumāraṃ paṭicchāpetvā ‘‘paccantaṃ vūpasamessāmī’’ti gato. Athekadivasaṃ kumāro ‘‘jaṭilaṃ passissāmī’’ti uyyānaṃ gantvā kūṭajaṭilaṃ ekaṃ gaṇṭhikakāsāvaṃ nivāsetvā ekaṃ pārupitvā ubhohi hatthehi dve udakaghaṭe gahetvā sākavatthusmiṃ udakaṃ āsiñcantaṃ disvā ‘‘ayaṃ kūṭajaṭilo attano samaṇadhammaṃ akatvā paṇṇikakammaṃ karotī’’ti ñatvā ‘‘kiṃ karosi paṇṇikagahapatikā’’ti taṃ lajjāpetvā avanditvāva nikkhami. Kūṭajaṭilo ‘‘ayaṃ idāneva evarūpo paccāmitto, ko jānāti kiṃ karissati, idāneva naṃ nāsetuṃ vaṭṭatī’’ti cintetvā rañño āgamanakāle pāsāṇaphalakaṃ ekamantaṃ khipitvā pānīyaghaṭaṃ bhinditvā paṇṇasālāya tiṇāni vikiritvā sarīraṃ telena makkhetvā paṇṇasālaṃ pavisitvā sasīsaṃ pārupitvā mahādukkhappatto viya mañce nipajji. Rājā āgantvā nagaraṃ padakkhiṇaṃ katvā nivesanaṃ apavisitvāva ‘‘mama sāmikaṃ dibbacakkhukaṃ {pb:V:4.0404} passissāmī’’ti paṇṇasāladvāraṃ gantvā taṃ vippakāraṃ disvā ‘‘kiṃ nu kho eta’’nti anto pavisitvā taṃ nipannakaṃ disvā pāde parimajjanto paṭhamaṃ gāthamāha –

::hangnum
211\.
::

::gatha1
‘‘Ko {pb:M:4.0449} taṃ hiṃsati heṭheti, kiṃ dummano socasi appatīto;
::

::gathalast
Kassajja mātāpitaro rudantu, kvajja setu nihato pathabyā’’ti.
::

Tattha **hiṃsatī**ti paharati. **Heṭhetī**ti akkosati. **Kvajja setū**ti ko ajja sayatu.

Taṃ sutvā kūṭajaṭilo nitthunanto uṭṭhāya dutiyaṃ gāthamāha –

::hangnum
212\.
::

::gatha1
‘‘Tuṭṭhosmi deva tava dassanena, cirassaṃ passāmi taṃ bhūmipāla;
::

::gathalast
Ahiṃsako {pb:P:4.0447} reṇumanuppavissa, puttena te heṭhayitosmi devā’’ti.
::

Ito parā uttānasambandhagāthā pāḷinayeneva veditabbā –

::hangnum
213\.
::

::gatha1
‘‘Āyantu dovārikā khaggabandhā, kāsāviyā yantu antepurantaṃ;
::

::gathalast
Hantvāna taṃ somanassaṃ kumāraṃ, chetvāna sīsaṃ varamāharantu.
::

::hangnum
214\.
::

::gatha1
‘‘Pesitā rājino dūtā, kumāraṃ etadabravuṃ;
::

::gathalast
Issarena vitiṇṇosi, vadhaṃ pattosi khattiya.
::

::hangnum
215\.
::

::gatha1
‘‘Sa rājaputto paridevayanto, dasaṅguliṃ añjaliṃ paggahetvā;
::

::gathalast
Ahampi icchāmi janinda daṭṭhuṃ, jīvaṃ maṃ netvā paṭidassayetha.
::

::hangnum
216\.
::

::gatha1
‘‘Tassa taṃ vacanaṃ sutvā, rañño puttaṃ adassayuṃ;
::

::gathalast
Putto ca pitaraṃ disvā, dūratovajjhabhāsatha.
::

::hangnum
217\.
::

::gatha1
‘‘Āgacchuṃ {pb:M:4.0450} dovārikā khaggabandhā, kāsāviyā hantu mamaṃ janinda;
::

::gathalast
Akkhāhi me pucchito etamatthaṃ, aparādho ko nidha mamajja atthī’’ti.
::

Tattha {pb:V:4.0405} **ahiṃsako**ti ahaṃ kassaci ahiṃsako sīlācārasampanno. **Reṇumanuppavissā**ti mahārāja reṇu, ahaṃ tava puttena mahāparivārena anupavisitvā ‘‘are kūṭatāpasa, kasmā tvaṃ idha vasasī’’ti vatvā pāsāṇaphalakaṃ khipitvā ghaṭaṃ bhinditvā hatthehi ca pādehi ca koṭṭentena viheṭhitosmīti evaṃ so abhūtameva bhūtaṃ viya katvā rājānaṃ saddahāpesi. **Āyantū**ti gacchantu. ‘‘Mama sāmimhi vippaṭipannakālato paṭṭhāya mayipi so na lajjissatī’’ti kujjhitvā tassa vadhaṃ āṇāpento evamāha. **Kāsāviyā**ti coraghātakā. Tepi pharasuhatthā attano vidhānena gacchantūti vadati. **Vara**nti varaṃ sīsaṃ uttamasīsaṃ chinditvā āharantu.

**Rājino**ti bhikkhave, rañño santikā dūtā raññā pesitā vegena gantvā mātarā alaṅkaritvā attano aṅke nisīdāpitaṃ kumāraṃ parivāretvā etadavocuṃ. **Issarenā**ti raññā. **Vitiṇṇosī**ti pariccattosi. **Sa rājaputto**ti bhikkhave, tesaṃ vacanaṃ sutvā maraṇabhayatajjito mātu aṅkato uṭṭhāya so rājaputto{pb:P:4.0448}. **Paṭidassayethā**ti dassetha. **Tassā**ti bhikkhave, te dūtā kumārassa taṃ vacanaṃ sutvā māretuṃ avisahantā goṇaṃ viya naṃ rajjuyā parikaḍḍhantā netvā rañño dassayuṃ. Kumāre pana nīyamāne dāsigaṇaparivutā saddhiṃ orodhehi sudhammāpi devī nāgarāpi ‘‘mayaṃ niraparādhaṃ kumāraṃ māretuṃ na dassāmā’’ti tena saddhiṃyeva agamaṃsu. **Āgacchu**nti tumhākaṃ āṇāya mama santikaṃ āgamiṃsu. **Hantuṃ mama**nti maṃ māretuṃ. **Ko nīdhā**ti ko nu idha mama aparādho, yena maṃ tvaṃ māresīti pucchi.

Rājā ‘‘bhavaggaṃ atinīcaṃ, tava doso atimahanto’’ti tassa dosaṃ kathento gāthamāha –

::hangnum
218\.
::

::gatha1
‘‘Sāyañca {pb:M:4.0451} pāto udakaṃ sajāti, aggiṃ sadā pāricaratappamatto;
::

::gathalast
Taṃ tādisaṃ saṃyataṃ brahmacāriṃ, kasmā tuvaṃ brūsi gahappatī’’ti.
::

Tattha **udakaṃ sajātī**ti udakorohaṇakammaṃ karoti. **Taṃ tādisa**nti taṃ tathārūpaṃ mama sāmiṃ dibbacakkhutāpasaṃ kasmā tvaṃ gahapativādena samudācarasīti vadati.

Tato kumāro ‘‘deva, mayhaṃ gahapatiññeva ‘gahapatī’ti vadantassa ko doso’’ti vatvā gāthamāha –

::hangnum
219\.
::

::gatha1
‘‘Tālā {pb:V:4.0406} ca mūlā ca phalā ca deva, pariggahā vividhā santimassa;
::

::gathalast
Te rakkhati gopayatappamatto, tasmā ahaṃ brūmi gahappatī’’ti.
::

Tattha **mūlā**ti mūlakādimūlāni. **Phalā**ti nānāvidhāni valliphalāni. **Te rakkhati gopayatappamatto**ti te esa tava kulūpakatāpaso paṇṇikakammaṃ karonto nisīditvā rakkhati, vatiṃ katvā gopayati appamatto, tena kāraṇena so tava brāhmaṇo gahapati nāma hoti.

Iti naṃ ahampi ‘‘gahapatī’’ti kathesiṃ. Sace na saddahasi, catūsu dvāresu paṇṇike pucchāpehīti. Rājā pucchāpesi. Te {pb:P:4.0449} ‘‘āma, mayaṃ imassa hatthato paṇṇañca phalāphalāni ca kiṇāmā’’ti āhaṃsu. Paṇṇavatthumpi upadhārāpetvā paccakkhamakāsi. Paṇṇasālampissa pavisitvā kumārassa purisā paṇṇavikkayaladdhaṃ kahāpaṇamāsakabhaṇḍikaṃ nīharitvā rañño dassesuṃ. Rājā mahāsattassa niddosabhāvaṃ ñatvā gāthamāha –

::hangnum
220\.
::

::gatha1
‘‘Saccaṃ kho etaṃ vadasi kumāra, pariggahā vividhā santimassa;
::

::gathalast
Te rakkhati gopayatappamatto, sa brāhmaṇo gahapati tena hotī’’ti.
::

Tato mahāsatto cintesi ‘‘evarūpassa bālassa rañño santike vāsato himavantaṃ pavisitvā pabbajituṃ varaṃ, parisamajjheyevassa dosaṃ āvikatvā {pb:M:4.0452} āpucchitvā ajjeva nikkhamitvā pabbajissāmī’’ti. So parisāya namakkāraṃ katvā gāthamāha –

::hangnum
221\.
::

::gatha1
‘‘Suṇantu mayhaṃ parisā samāgatā, sanegamā jānapadā ca sabbe;
::

::gathalast
Bālāyaṃ bālassa vaco nisamma, ahetunā ghātayate maṃ janindo’’ti.
::

Tattha **bālāyaṃ bālassā**ti ayaṃ rājā sayaṃ bālo imassa bālassa kūṭajaṭilassa vacanaṃ sutvā ahetunāva maṃ ghātayateti.

Evañca pana vatvā pitaraṃ vanditvā attānaṃ pabbajjāya anujānāpento itaraṃ gāthamāha –

::hangnum
222\.
::

::gatha1
‘‘Daḷhasmi mūle visaṭe virūḷhe, dunnikkayo veḷu pasākhajāto;
::

::gathalast
Vandāmi pādāni tava janinda, anujāna maṃ pabbajissāmi devā’’ti.
::

Tattha {pb:V:4.0407} **visaṭe**ti visāle mahante jāte. **Dunnikkayo**ti dunnikkaḍḍhiyo.

Tato {pb:P:4.0450} parā rañño ca puttassa ca vacanapaṭivacanagāthā honti –

::hangnum
223\.
::

::gatha1
‘‘Bhuñjassu bhoge vipule kumāra, sabbañca te issariyaṃ dadāmi;
::

::gathalast
Ajjeva tvaṃ kurūnaṃ hohi rājā, mā pabbajī pabbajjā hi dukkhā.
::

::hangnum
224\.
::

::gatha1
‘‘Kinnūdha deva tavamatthi bhogā, pubbevahaṃ devaloke ramissaṃ;
::

::gathalast
Rūpehi saddehi atho rasehi, gandhehi phassehi manoramehi.
::

::hangnum
225\.
::

::gatha1
‘‘Bhuttā {pb:M:4.0453} ca me bhogā tidivasmiṃ deva, parivārito accharānaṃ gaṇena;
::

::gathalast
Tuvañca bālaṃ paraneyyaṃ viditvā, na tādise rājakule vaseyyaṃ.
::

::hangnum
226\.
::

::gatha1
‘‘Sacāhaṃ bālo paraneyyo asmi, ekāparādhaṃ khama putta mayhaṃ;
::

::gathalast
Punapi ce edisakaṃ bhaveyya, yathāmatiṃ somanassa karohī’’ti.
::

Tattha **dukkhā**ti tāta, pabbajjā nāma parapaṭibaddhajīvikattā dukkhā, mā pabbaji, rājā hohīti taṃ yāci. **Kinnūdha devā**ti deva, ye tava bhogā, tesu kiṃ nāma bhuñjitabbaṃ atthi. **Parivārito**ti paricārito, ayameva vā pāṭho. Tassa kira jātissarañāṇaṃ uppajji, tasmā evamāha. **Paraneyya**nti andhaṃ viya yaṭṭhiyā parena netabbaṃ. **Tādise**ti tādisassa rañño santike na paṇḍitena vasitabbaṃ, mayā attano ñāṇabalena ajja jīvitaṃ laddhaṃ, nāhaṃ tava santike vasissāmīti ñāpetuṃ evamāha. **Yathāmati**nti sace puna mayhaṃ evarūpo doso hoti, atha tvaṃ yathāajjhāsayaṃ karohīti puttaṃ khamāpesi.

Mahāsatto rājānaṃ ovadanto aṭṭha gāthā abhāsi –

::hangnum
227\.
::

::gatha1
‘‘Anisamma {pb:P:4.0451} kataṃ kammaṃ, anavatthāya cintitaṃ;
::

::gathalast
Bhesajjasseva vebhaṅgo, vipāko hoti pāpako.
::

::hangnum
228\.
::

::gatha1
‘‘Nisamma {pb:V:4.0408} ca kataṃ kammaṃ, sammāvatthāya cintitaṃ;
::

::gathalast
Bhesajjasseva sampatti, vipāko hoti bhadrako.
::

::hangnum
229\.
::

::gatha1
‘‘Alaso gihī kāmabhogī na sādhu, asaññato pabbajito na sādhu;
::

::gathalast
Rājā na sādhu anisammakārī, yo paṇḍito kodhano taṃ na sādhu.
::

::hangnum
230\.
::

::gatha1
‘‘Nisamma {pb:M:4.0454} khattiyo kayirā, nānisamma disampati;
::

::gathalast
Nisammakārino rāja, yaso kitti ca vaḍḍhati.
::

::hangnum
231\.
::

::gatha1
‘‘Nisamma daṇḍaṃ paṇayeyya issaro, vegā kataṃ tappati bhūmipāla;
::

::gathalast
Sammāpaṇīdhī ca narassa atthā, anānutappā te bhavanti pacchā.
::

::hangnum
232\.
::

::gatha1
‘‘Anānutappāni hi ye karonti, vibhajja kammāyatanāni loke;
::

::gathalast
Viññuppasatthāni sukhudrayāni, bhavanti buddhānumatāni tāni.
::

::hangnum
233\.
::

::gatha1
‘‘Āgacchuṃ dovārikā khaggabandhā, kāsāviyā hantu mamaṃ janinda;
::

::gathalast
Mātuñca aṅkasmimahaṃ nisinno, ākaḍḍhito sahasā tehi deva.
::

::hangnum
234\.
::

::gatha1
‘‘Kaṭukañhi sambādhaṃ sukicchaṃ patto, madhurampi yaṃ jīvitaṃ laddha rāja;
::

::gathalast
Kicchenahaṃ ajja vadhā pamutto, pabbajjamevābhimanohamasmī’’ti.
::

Tattha {pb:P:4.0452} **anisammā**ti anoloketvā anupadhāretvā. **Anavatthāya cintita**nti anavatthapetvā atuletvā atīretvā cintitaṃ. **Vipāko hoti pāpako**ti tassa hi yathā nāma bhesajjassa vebhaṅgo vipatti, evamevaṃ vipāko hoti pāpako. **Asaññato**ti kāyādīhi asaññato dussīlo. **Taṃ na sādhū**ti taṃ tassa kodhanaṃ na sādhu. **Nānisammā**ti anisāmetvā kiñci kammaṃ na kareyya. **Paṇayeyyā**ti paṭṭhapeyya pavatteyya. **Vegā**ti vegena sahasā. **Sammāpaṇīdhī cā**ti yoniso ṭhapitena cittena katā narassa atthā pacchā anānutappā bhavantīti attho. **Vibhajjā**ti ‘‘imāni kātuṃ yuttāni, imāni ayuttānī’’ti evaṃ paññāya vibhajitvā. **Kammāyatanānī**ti kammāni. **Buddhānumatānī**ti paṇḍitehi anumatāni anavajjāni honti. **Kaṭuka**nti {pb:V:4.0409} deva{pb:M:4.0455}, kaṭukaṃ sambādhaṃ sukicchaṃ maraṇabhayaṃ pattomhi. **Laddhā**ti attano ñāṇabalena labhitvā. **Pabbajjamevābhimanohamasmī**ti pabbajjābhimukhacittoyevasmi.

Evaṃ mahāsattena dhamme desite rājā deviṃ āmantetvā gāthamāha –

::hangnum
235\.
::

::gatha1
‘‘Putto tavāyaṃ taruṇo sudhamme, anukampako somanasso kumāro;
::

::gathalast
Taṃ yācamāno na labhāmi svajja, arahasi naṃ yācitave tuvampī’’ti.
::

Tattha **yācitave**ti yācituṃ.

Sā pabbajjāyameva uyojentī gāthamāha –

::hangnum
236\.
::

::gatha1
‘‘Ramassu bhikkhācariyāya putta, nisamma dhammesu paribbajassu;
::

::gathalast
Sabbesu bhūtesu nidhāya daṇḍaṃ, anindito brahmamupeti ṭhāna’’nti.
::

Tattha **nisammā**ti pabbajanto ca nisāmetvā micchādiṭṭhikānaṃ pabbajjaṃ pahāya sammādiṭṭhiyuttaṃ niyyānikapabbajjaṃ pabbaja.

Atha rājā gāthamāha –

::hangnum
237\.
::

::gatha1
‘‘Accherarūpaṃ vata yādisañca, dukkhitaṃ maṃ dukkhāpayase sudhamme;
::

::gathalast
Yācassu {pb:P:4.0453} puttaṃ iti vuccamānā, bhiyyova ussāhayase kumāra’’nti.
::

Tattha **yādisañcā**ti yādisaṃ idaṃ tvaṃ vadesi, taṃ acchariyarūpaṃ vata. **Dukkhita**nti pakatiyāpi maṃ dukkhitaṃ bhiyyo dukkhāpayasi.

Puna devī gāthamāha –

::hangnum
238\.
::

::gatha1
‘‘Ye {pb:M:4.0456} vippamuttā anavajjabhogino, parinibbutā lokamimaṃ caranti;
::

::gathalast
Tamariyamaggaṃ paṭipajjamānaṃ, na ussahe vārayituṃ kumāra’’nti.
::

Tattha {pb:V:4.0410} **vippamuttā**ti rāgādīhi vippamuttā. **Parinibbutā**ti kilesaparinibbānena nibbutā. **Tamariyamagga**nti taṃ tesaṃ buddhādīnaṃ ariyānaṃ santakaṃ maggaṃ paṭipajjamānaṃ mama puttaṃ vāretuṃ na ussahāmi devāti.

Tassā vacanaṃ sutvā rājā osānagāthamāha –

::hangnum
239\.
::

::gatha1
‘‘Addhā have sevitabbā sapaññā, bahussutā ye bahuṭhānacintino;
::

::gathalast
Yesāyaṃ sutvāna subhāsitāni, appossukkā vītasokā sudhammā’’ti.
::

Tattha **bahuṭhānacintino**ti bahukāraṇacintino. **Yesāya**nti yesaṃ ayaṃ. Somanassakumārasseva hi sā subhāsitaṃ sutvā appossukkā jātā, rājāpi tadeva sandhāyāha.

Mahāsatto mātāpitaro vanditvā ‘‘sace mayhaṃ doso atthi, khamathā’’ti mahājanassa añjaliṃ katvā himavantābhimukho gantvā manussesu nivattesu manussavaṇṇenāgantvā devatāhi satta pabbatarājiyo atikkamitvā himavantaṃ nīto vissakammunā nimmitāya paṇṇasālāya isipabbajjaṃ pabbaji. Taṃ tattha yāva soḷasavassakālā rājakulaparicārikavesena devatāyeva upaṭṭhahiṃsu. Kūṭajaṭilampi mahājano pothetvā jīvitakkhayaṃ pāpesi. Mahāsatto jhānābhiññaṃ nibbattetvā brahmalokūpago ahosi.

Satthā {pb:P:4.0454} imaṃ dhammadesanaṃ āharitvā ‘‘evaṃ, bhikkhave, pubbepesa mayhaṃ vadhāya parisakkiyevā’’ti vatvā jātakaṃ samodhānesi – ‘‘tadā kuhako devadatto ahosi, mātā mahāmāyā, mahārakkhito sāriputto, somanassakumāro pana ahameva ahosi’’nti.

::centre
Somanassajātakavaṇṇanā navamā.
::



[506] 10. Campeyyajātakavaṇṇanā

**Kā** {pb:M:4.0457} **nu vijjurivābhāsī**ti idaṃ satthā jetavane viharanto uposathakammaṃ ārabbha kathesi. Tadā hi satthā ‘‘sādhu vo kataṃ upāsakā uposathavāsaṃ vasantehi, porāṇakapaṇḍitā nāgasampattiṃ pahāya uposathavāsaṃ vasiṃsuyevā’’ti vatvā tehi yācito atītaṃ āhari.

Atīte {pb:V:4.0411} aṅgaraṭṭhe aṅge ca magadharaṭṭhe magadhe ca rajjaṃ kārente aṅgamagadharaṭṭhānaṃ antare campā nāma nadī, tattha nāgabhavanaṃ ahosi. Campeyyo nāma nāgarājā rajjaṃ kāresi. Kadāci magadharājā aṅgaraṭṭhaṃ gaṇhāti, kadāci aṅgarājā magadharaṭṭhaṃ. Athekadivasaṃ magadharājā aṅgena saddhiṃ yujjhitvā yuddhaparājito assaṃ āruyha palāyanto aṅgarañño yodhehi anubaddho puṇṇaṃ campānadiṃ patvā ‘‘parahatthe maraṇato nadiṃ pavisitvā mataṃ seyyo’’ti asseneva saddhiṃ nadiṃ otari. Tadā campeyyo nāgarājā antodake ratanamaṇḍapaṃ nimminitvā mahāparivāro mahāpānaṃ pivati. Asso raññā saddhiṃ udake nimujjitvā nāgarañño purato otari. Nāgarājā alaṅkatapaṭiyattaṃ rājānaṃ disvā sinehaṃ uppādetvā āsanā uṭṭhāya ‘‘mā bhāyi, mahārājā’’ti rājānaṃ attano pallaṅke nisīdāpetvā udake nimuggakāraṇaṃ pucchi. Rājā yathābhūtaṃ kathesi. Atha naṃ ‘‘mā bhāyi, mahārāja, ahaṃ taṃ dvinnaṃ raṭṭhānaṃ sāmikaṃ karissāmī’’ti assāsetvā sattāhaṃ mahantaṃ yasaṃ anubhavitvā sattame divase magadharājena saddhiṃ nāgabhavanā nikkhami. Magadharājā nāgarājassānubhāvena aṅgarājānaṃ gahetvā jīvitā voropetvā dvīsu raṭṭhesu rajjaṃ kāresi. Tato paṭṭhāya rañño ca nāgarājassa ca vissāso thiro ahosi. Rājā anusaṃvaccharaṃ campānadītīre {pb:P:4.0455} ratanamaṇḍapaṃ kāretvā mahantena pariccāgena nāgarañño balikammaṃ karoti. Sopi mahantena parivārena nāgabhavanā nikkhamitvā balikammaṃ sampaṭicchati. Mahājano nāgarañño sampattiṃ oloketi.

Tadā bodhisatto daliddakule nibbatto rājaparisāya saddhiṃ nadītīraṃ gantvā taṃ nāgarājassa sampattiṃ disvā lobhaṃ uppādetvā taṃ patthayamāno dānaṃ datvā sīlaṃ rakkhitvā campeyyanāgarājassa kālakiriyato sattame divase cavitvā tassa vasanapāsāde sirigabbhe sirisayanapiṭṭhe nibbatti{pb:M:4.0458}. Sarīraṃ sumanadāmavaṇṇaṃ mahantaṃ ahosi. So taṃ disvā vippaṭisārī hutvā ‘‘mayā katakusalanissandena chasu kāmasaggesu issariyaṃ koṭṭhe paṭisāmitaṃ dhaññaṃ viya ahosi. Svāhaṃ imissā tiracchānayoniyā paṭisandhiṃ gaṇhiṃ, kiṃ me jīvitenā’’ti maraṇāya cittaṃ uppādesi. Atha naṃ sumanā nāma nāgamāṇavikā disvā ‘‘mahānubhāvo satto nibbatto bhavissatī’’ti sesanāgamāṇavikānaṃ saññaṃ adāsi, sabbā nānātūriyahatthā āgantvā tassa upahāraṃ kariṃsu. Tassa taṃ nāgabhavanaṃ sakkabhavanaṃ viya ahosi, maraṇacittaṃ paṭippassambhi, sappasarīraṃ vijahitvā sabbālaṅkārapaṭimaṇḍito sayanapiṭṭhe nisīdi. Athassa tato paṭṭhāya yaso mahā ahosi.

So tattha nāgarajjaṃ kārento aparabhāge vippaṭisārī hutvā ‘‘kiṃ me imāya tiracchānayoniyā{pb:V:4.0412}, uposathavāsaṃ vasitvā ito muccitvā manussapathaṃ gantvā saccāni paṭivijjhitvā dukkhassantaṃ karissāmī’’ti cintetvā tato paṭṭhāya tasmiṃyeva pāsāde uposathakammaṃ karoti. Alaṅkatanāgamāṇavikā tassa santikaṃ gacchanti, yebhuyyenassa sīlaṃ bhijjati. So tato paṭṭhāya pāsādā nikkhamitvā uyyānaṃ gacchati. Tā tatrāpi gacchanti, uposatho bhijjateva. So cintesi ‘‘mayā ito nāgabhavanā nikkhamitvā manussalokaṃ gantvā uposathavāsaṃ vasituṃ vaṭṭatī’’ti. So tato paṭṭhāya {pb:P:4.0456} uposathadivasesu nāgabhavanā nikkhamitvā ekassa paccantagāmassa avidūre mahāmaggasamīpe vammikamatthake ‘‘mama cammādīhi atthikā gaṇhantu, maṃ kīḷāsappaṃ vā kātukāmā karontū’’ti sarīraṃ dānamukhe vissajjetvā bhoge ābhujitvā nipanno uposathavāsaṃ vasati. Mahāmaggena gacchantā ca āgacchantā ca taṃ disvā gandhādīhi pūjetvā pakkamanti. Paccantagāmavāsino gantvā ‘‘mahānubhāvo nāgarājā’’ti tassa upari maṇḍapaṃ karitvā samantā vālukaṃ okiritvā gandhādīhi pūjayiṃsu. Tato paṭṭhāya manussā mahāsatte pasīditvā pūjaṃ katvā puttaṃ patthenti, dhītaraṃ patthenti.

Mahāsattopi uposathakammaṃ karonto cātuddasīpannarasīsu vammikamatthake nipajjitvā pāṭipade nāgabhavanaṃ gacchati. Tassevaṃ uposathaṃ karontassa addhā vītivatto. Ekadivasaṃ sumanā aggamahesī āha ‘‘deva{pb:M:4.0459}, tvaṃ manussalokaṃ gantvā uposathaṃ upavasasi, manussaloko ca sāsaṅko sappaṭibhayo, sace te bhayaṃ uppajjeyya, atha mayaṃ yena nimittena jāneyyāma, taṃ no ācikkhāhī’’ti. Atha naṃ mahāsatto maṅgalapokkharaṇiyā tīraṃ netvā ‘‘sace maṃ bhadde, koci paharitvā kilamessati, imissā pokkharaṇiyā udakaṃ āvilaṃ bhavissati, sace supaṇṇo gahessati, udakaṃ pakkuthissati, sace ahituṇḍiko gaṇhissati, udakaṃ lohitavaṇṇaṃ bhavissatī’’ti āha. Evaṃ tassā tīṇi nimittāni ācikkhitvā cātuddasīuposathaṃ adhiṭṭhāya nāgabhavanā nikkhamitvā tattha gantvā vammikamatthake nipajji sarīrasobhāya vammikaṃ sobhayamāno. Sarīrañhissa rajatadāmaṃ viya setaṃ ahosi matthako rattakambalageṇḍuko viya. Imasmiṃ pana jātake bodhisattassa sarīraṃ naṅgalasīsapamāṇaṃ ahosi, **bhūridattajātake** (jā. 2.22.784 ādayo) ūruppamāṇaṃ, **saṅkhapālajātake** (jā. 2.17.143 ādayo) ekadoṇikanāvapamāṇaṃ.

Tadā eko bārāṇasivāsī māṇavo takkasilaṃ gantvā disāpāmokkhassa ācariyassa santike alampāyanamantaṃ {pb:P:4.0457} uggaṇhitvā tena maggena attano gehaṃ gacchanto mahāsattaṃ disvā ‘‘imaṃ sappaṃ gahetvā gāmanigamarājadhānīsu kīḷāpento dhanaṃ uppādessāmī’’ti cintetvā dibbosadhāni {pb:V:4.0413} gahetvā dibbamantaṃ parivattetvā tassa santikaṃ agamāsi. Dibbamantasutakālato paṭṭhāya mahāsattassa kaṇṇesu ayasalākapavesanakālo viya jāto, matthako sikharena abhimatthiyamāno viya jāto. So ‘‘ko nu kho eso’’ti bhogantarato sīsaṃ ukkhipitvā olokento ahituṇḍikaṃ disvā cintesi ‘‘mama visaṃ mahantaṃ, sacāhaṃ kujjhitvā nāsavātaṃ vissajjessāmi, etassa sarīraṃ bhasmamuṭṭhi viya vippakirissati, atha me sīlaṃ khaṇḍaṃ bhavissati, na dāni taṃ olokessāmī’’ti. So akkhīni nimmīletvā sīsaṃ bhogantare ṭhapesi.

Ahituṇḍiko {pb:M:4.0460} brāhmaṇo osadhaṃ khāditvā mantaṃ parivattetvā kheḷaṃ mahāsattassa sarīre opi, osadhānañca mantassa cānubhāvena kheḷena phuṭṭhaphuṭṭhaṭṭhāne phoṭānaṃ uṭṭhānakālo viya jāto. Atha naṃ so naṅguṭṭhe gahetvā kaḍḍhitvā dīghaso nipajjāpetvā ajapadena daṇḍena uppīḷento dubbalaṃ katvā sīsaṃ daḷhaṃ gahetvā nippīḷi, mahāsattassa mukhaṃ vivari. Athassa mukhe kheḷaṃ opitvā osadhamantaṃ katvā dante bhindi, mukhaṃ lohitassa pūri. Mahāsatto attano sīlabhedabhayena evarūpaṃ dukkhaṃ adhivāsento akkhīni ummīletvā olokanamattampi nākari. Sopi ‘‘nāgarājānaṃ dubbalaṃ karissāmī’’ti naṅguṭṭhato paṭṭhāyassa aṭṭhīni cuṇṇayamāno viya sakalasarīraṃ madditvā paṭṭakaveṭhanaṃ nāma veṭhesi, tantamajjitaṃ nāma majji, naṅguṭṭhaṃ gahetvā dussapothimaṃ nāma pothesi. Mahāsattassa sakalasarīraṃ lohitamakkhitaṃ ahosi. So mahāvedanaṃ adhivāsesi.

Athassa dubbalabhāvaṃ ñatvā vallīhi peḷaṃ {pb:P:4.0458} karitvā tattha naṃ pakkhipitvā paccantagāmaṃ netvā mahājanamajjhe kīḷāpesi. Nīlādīsu vaṇṇesu vaṭṭacaturassādīsu saṇṭhānesu aṇuṃthūlādīsu pamāṇesu yaṃ yaṃ brāhmaṇo icchati, mahāsatto taṃtadeva katvā naccati, phaṇasataṃ phaṇasahassampi karotiyeva. Mahājano pasīditvā bahuṃ dhanaṃ adāsi. Ekadivasameva kahāpaṇasahassañceva sahassagghanake ca parikkhāre labhi. Brāhmaṇo āditova sahassaṃ labhitvā ‘‘vissajjessāmī’’ti cintesi, taṃ pana dhanaṃ labhitvā ‘‘paccantagāmeyeva tāva me ettakaṃ dhanaṃ laddhaṃ, rājarājamahāmaccānaṃ santike bahuṃ dhanaṃ labhissāmī’’ti sakaṭañca sukhayānakañca gahetvā sakaṭe parikkhāre ṭhapetvā sukhayānake nisinno mahantena parivārena mahāsattaṃ gāmanigamādīsu kīḷāpento ‘‘bārāṇasiyaṃ uggasenarañño santike kīḷāpetvā vissajjessāmī’’ti agamāsi. So maṇḍūke māretvā nāgarañño deti. Nāgarājā ‘‘punappunaṃ esa maṃ nissāya māressatī’’ti na khādati. Athassa madhulāje adāsi. Mahāsatto ‘‘sacāhaṃ bhojanaṃ {pb:V:4.0414} gaṇhissāmi, antopeḷāya eva maraṇaṃ bhavissatī’’ti tepi na khādati. Brāhmaṇo māsamattena bārāṇasiṃ patvā dvāragāmesu kīḷāpento bahuṃ dhanaṃ labhi.

Rājāpi {pb:M:4.0461} naṃ pakkosāpetvā ‘‘amhākaṃ kīḷāpehī’’ti āha. ‘‘Sādhu, deva, sve pannarase tumhākaṃ kīḷāpessāmī’’ti. Rājā ‘‘sve nāgarājā rājaṅgaṇe naccissati, mahājano sannipatitvā passatū’’ti bheriṃ carāpetvā punadivase rājaṅgaṇaṃ alaṅkārāpetvā brāhmaṇaṃ pakkosāpesi. So ratanapeḷāya mahāsattaṃ netvā vicittatthare peḷaṃ ṭhapetvā nisīdi. Rājāpi pāsādā oruyha mahājanaparivuto rājāsane nisīdi. Brāhmaṇo mahāsattaṃ nīharitvā naccāpesi. Mahājano sakabhāvena saṇṭhātuṃ asakkonto celukkhepasahassaṃ pavatteti. Bodhisattassa upari sattaratanavassaṃ vassati. Tassa gahitassa māso sampūri. Ettakaṃ kālaṃ nirāhārova ahosi. Sumanā {pb:P:4.0459} ‘‘aticirāyati me piyasāmiko, idānissa idha anāgacchantassa māso sampuṇṇo, kiṃ nu kho kāraṇa’’nti gantvā pokkharaṇiṃ olokentī lohitavaṇṇaṃ udakaṃ disvā ‘‘ahituṇḍikena gahito bhavissatī’’ti ñatvā nāgabhavanā nikkhamitvā vammikasantikaṃ gantvā mahāsattassa gahitaṭṭhānañca kilamitaṭṭhānañca disvā roditvā kanditvā paccantagāmaṃ gantvā pucchitvā taṃ pavattiṃ sutvā bārāṇasiṃ gantvā rājaṅgaṇe parisamajjhe ākāse rodamānā aṭṭhāsi. Mahāsatto naccantova ākāsaṃ oloketvā taṃ disvā lajjito peḷaṃ pavisitvā nipajji. Rājā tassa peḷaṃ paviṭṭhakāle ‘‘kiṃ nu kho kāraṇa’’nti ito cito ca olokento taṃ ākāse ṭhitaṃ disvā paṭhamaṃ gāthamāha –

::hangnum
240\.
::

::gatha1
‘‘Kā nu vijjurivābhāsi, osadhī viya tārakā;
::

::gathalast
Devatā nusi gandhabbī, na taṃ maññāmī mānusi’’nti.
::

Tattha **na taṃ maññāmi mānusi**nti ahaṃ taṃ mānusīti na maññāmi, tayā ekāya devatāya gandhabbiyā vā bhavituṃ vaṭṭatīti vadati.

Idāni tesaṃ vacanapaṭivacanagāthā honti –

::hangnum
241\.
::

::gatha1
‘‘Namhi devī na gandhabbī, na mahārāja mānusī;
::

::gathalast
Nāgakaññāsmi bhaddante, atthenamhi idhāgatā.
::

::hangnum
242\.
::

::gatha1
‘‘Vibbhantacittā {pb:V:4.0415}{pb:M:4.0462} kupitindriyāsi, nettehi te vārigaṇā savanti;
::

::gathalast
Kiṃ te naṭṭhaṃ kiṃ pana patthayānā, idhāgatā nāri tadiṅgha brūhi.
::

::hangnum
243\.
::

::gatha1
‘‘Yamuggatejo uragoti cāhu, nāgoti naṃ āhu janā janinda;
::

::gathalast
Tamaggahī puriso jīvikattho, taṃ bandhanā muñca patī mameso.
::

::hangnum
244\.
::

::gatha1
‘‘Kathaṃ nvayaṃ balaviriyūpapanno, hatthattamāgacchi vanibbakassa;
::

::gathalast
Akkhāhi me nāgakaññe tamatthaṃ, kathaṃ vijānemu gahītanāgaṃ.
::

::hangnum
245\.
::

::gatha1
‘‘Nagarampi {pb:P:4.0460} nāgo bhasmaṃ kareyya, tathā hi so balaviriyūpapanno;
::

::gathalast
Dhammañca nāgo apacāyamāno, tasmā parakkamma tapo karotī’’ti.
::

Tattha **atthenamhī**ti ahaṃ ekaṃ kāraṇaṃ paṭicca idhāgatā. **Kupitindriyā**ti kilantindriyā. **Vārigaṇā**ti assubindughaṭā. **Uragoti cāhū**ti uragoti cāyaṃ mahājano kathesi. **Tamaggahī puriso**ti ayaṃ puriso taṃ nāgarājānaṃ jīvikatthāya aggahesi. **Vanibbakassā**ti imassa vanibbakassa kathaṃ nu esa mahānubhāvo samāno hatthattaṃ āgatoti pucchati. **Dhammañcā**ti pañcasīladhammaṃ uposathavāsadhammañca garuṃ karonto viharati, tasmā iminā purisena gahitopi ‘‘sacāhaṃ imassa upari nāsavātaṃ vissajjessāmi, bhasmamuṭṭhi viya vikirissati, evaṃ me sīlaṃ bhijjissatī’’ti sīlabhedabhayā parakkamma taṃ dukkhaṃ adhivāsetvā tapo karoti, vīriyameva karotīti āha.

Rājā ‘‘kahaṃ paneso iminā gahito’’ti pucchi. Athassa sā ācikkhantī gāthamāha –

::hangnum
246\.
::

::gatha1
‘‘Cātuddasiṃ {pb:M:4.0463} pañcadasiñca rāja, catuppathe sammati nāgarājā;
::

::gathalast
Tamaggahī puriso jīvikattho, taṃ bandhanā muñca patī mameso’’ti.
::

Tattha **catuppathe**ti catukkamaggassa āsannaṭṭhāne ekasmiṃ vammike caturaṅgasamannāgataṃ adhiṭṭhānaṃ adhiṭṭhahitvā uposathavāsaṃ vasanto nipajjatīti attho. **Taṃ bandhanā**ti taṃ evaṃ dhammikaṃ guṇavantaṃ nāgarājānaṃ etassa dhanaṃ datvā peḷabandhanā pamuñca.

Evañca {pb:V:4.0416} pana vatvā punapi taṃ yācantī dve gāthā abhāsi –

::hangnum
247\.
::

::gatha1
‘‘Soḷasitthisahassāni, āmuttamaṇikuṇḍalā;
::

::gathalast
Vārigehasayā nārī, tāpi taṃ saraṇaṃ gatā.
::

::hangnum
248\.
::

::gatha1
‘‘Dhammena mocehi asāhasena, gāmena nikkhena gavaṃ satena;
::

::gathalast
Ossaṭṭhakāyo urago carātu, puññatthiko muñcatu bandhanasmā’’ti.
::

Tattha {pb:P:4.0461} **soḷasitthisahassānī**ti mā tvaṃ esa yo vā so vā daliddanāgoti maññittha. Etassa hi ettakā sabbālaṅkārapaṭimaṇḍitā itthiyova, sesā sampatti aparimāṇāti dasseti. **Vārigehasayā**ti udakacchadanaṃ udakagabbhaṃ katvā tattha sayanasīlā. **Ossaṭṭhakāyo**ti nissaṭṭhakāyo hutvā. **Carātū**ti caratu.

Atha naṃ rājā tisso gāthā abhāsi –

::hangnum
249\.
::

::gatha1
‘‘Dhammena mocemi asāhasena, gāmena nikkhena gavaṃ satena;
::

::gathalast
Ossaṭṭhakāyo urago carātu, puññatthiko muñcatu bandhanasmā.
::

::hangnum
250\.
::

::gatha1
‘‘Dammi nikkhasataṃ ludda, thūlañca maṇikuṇḍalaṃ;
::

::gathalast
Catussadañca pallaṅkaṃ, umāpupphasarinnibhaṃ.
::

::hangnum
251\.
::

::gatha1
‘‘Dve {pb:M:4.0464} ca sādisiyo bhariyā, usabhañca gavaṃ sataṃ;
::

::gathalast
Ossaṭṭhakāyo urago carātu, puññatthiko muñcatu bandhanasmā’’ti.
::

Tattha **luddā**ti rājā uragaṃ mocetuṃ ahituṇḍikaṃ āmantetvā tassa dātabbaṃ deyyadhammaṃ dassento evamāha. Gāthā pana heṭṭhā vuttatthāyeva.

Atha naṃ luddo āha –

::hangnum
252\.
::

::gatha1
‘‘Vināpi {pb:V:4.0417} dānā tava vacanaṃ janinda, muñcemu naṃ uragaṃ bandhanasmā;
::

::gathalast
Ossaṭṭhakāyo urago carātu, puññatthiko muñcatu bandhanasmā’’ti.
::

Tattha **tava vacana**nti mahārāja, vināpi dānena tava vacanameva amhākaṃ garu. **Muñcemu na**nti muñcissāmi etanti vadati.

Evañca pana vatvā mahāsattaṃ peḷato nīhari. Nāgarājā nikkhamitvā pupphantaraṃ pavisitvā taṃ attabhāvaṃ vijahitvā māṇavakavaṇṇena alaṅkatasarīro hutvā pathaviṃ bhindanto viya nikkhanto aṭṭhāsi. Sumanā ākāsato otaritvā tassa santike ṭhitā. Nāgarājā añjaliṃ paggayha rājānaṃ namassamāno aṭṭhāsi. Tamatthaṃ {pb:P:4.0462} pakāsento satthā dve gāthā abhāsi –

::hangnum
253\.
::

::gatha1
‘‘Mutto campeyyako nāgo, rājānaṃ etadabravi;
::

::gatha2
Namo te kāsirājatthu, namo te kāsivaḍḍhana;
::

::gathalast
Añjaliṃ te paggaṇhāmi, passeyyaṃ me nivesanaṃ.
::

::hangnum
254\.
::

::gatha1
‘‘Addhā hi dubbissasametamāhu, yaṃ mānuso vissase amānusamhi;
::

::gathalast
Sace ca maṃ yācasi etamatthaṃ, dakkhemu te nāga nivesanānī’’ti.
::

Tattha {pb:M:4.0465} **passeyyaṃ me nivesana**nti mama nivesanaṃ campeyyanāgabhavanaṃ ramaṇīyaṃ passitabbayuttakaṃ. Taṃ te ahaṃ dassetukāmo, taṃ sabalavāhano tvaṃ āgantvā passa, narindāti vadati. **Dubbissasa**nti duvissāsanīyaṃ. **Sace cā**ti sace maṃ yācasi, passeyyāma te nivesanāni, api ca kho pana taṃ na saddahāmīti vadati.

Atha naṃ saddahāpetuṃ sapathaṃ karonto mahāsatto dve gāthā abhāsi –

::hangnum
255\.
::

::gatha1
‘‘Sacepi vāto girimāvaheyya, cando ca suriyo ca chamā pateyyuṃ;
::

::gathalast
Sabbā ca najjo paṭisotaṃ vajeyyuṃ, na tvevahaṃ rāja musā bhaṇeyyaṃ.
::

::hangnum
256\.
::

::gatha1
‘‘Nabhaṃ {pb:V:4.0418} phaleyya udadhīpi susse, saṃvaṭṭaye bhūtadharā vasundharā;
::

::gathalast
Siluccayo meru samūlamuppate, na tvevahaṃ rāja musā bhaṇeyya’’nti.
::

Tattha **saṃvaṭṭaye bhūtadharā vasundharā**ti ayaṃ bhūtadharāti ca vasundharāti ca saṅkhaṃ gatā mahāpathavī kilañjaṃ viya saṃvaṭṭeyya. **Samūlamuppate**ti evaṃ mahāsinerupabbato samūlo uṭṭhāya purāṇapaṇṇaṃ viya ākāse pakkhandeyya.

So mahāsattena evaṃ vuttepi asaddahanto –

::hangnum
257\.
::

::gatha1
‘‘Addhā hi dubbissasametamāhu, yaṃ mānuso vissase amānusamhi;
::

::gathalast
Sace {pb:P:4.0463} ca maṃ yācasi etamatthaṃ, dakkhemu te nāga nivesanānī’’ti. –
::

::unindented
Punapi tameva gāthaṃ vatvā ‘‘tvaṃ mayā kataguṇaṃ jānituṃ arahasi, saddahituṃ pana yuttabhāvaṃ vā ayuttabhāvaṃ vā ahaṃ jānissāmī’’ti pakāsento itaraṃ gāthamāha –
::

::hangnum
258\.
::

::gatha1
‘‘Tumhe {pb:M:4.0466} khottha ghoravisā uḷārā, mahātejā khippakopī ca hotha;
::

::gathalast
Maṃkāraṇā bandhanasmā pamutto, arahasi no jānituye katānī’’ti.
::

Tattha **uḷārā**ti uḷāravisā. **Jānituye**ti jānituṃ.

Atha naṃ saddahāpetuṃ puna sapathaṃ karonto mahāsatto gāthamāha –

::hangnum
259\.
::

::gatha1
‘‘So paccataṃ niraye ghorarūpe, mā kāyikaṃ sātamalattha kiñci;
::

::gathalast
Peḷāya baddho maraṇaṃ upetu, yo tādisaṃ kammakataṃ na jāne’’ti.
::

Tattha **paccata**nti paccatu. **Kammakata**nti katakammaṃ evaṃ guṇakārakaṃ tumhādisaṃ yo na jānāti, so evarūpo hotūti vadati.

Athassa rājā saddahitvā thutiṃ karonto gāthamāha –

::hangnum
260\.
::

::gatha1
‘‘Saccappaṭiññā {pb:V:4.0419} tava mesa hotu, akkodhano hohi anupanāhī;
::

::gathalast
Sabbañca te nāgakulaṃ supaṇṇā, aggiṃva gimhesu vivajjayantū’’ti.
::

Tattha **tava mesa hotū**ti tava esā paṭiññā saccā hotu. **Aggiṃva gimhesu vivajjayantū**ti yathā manussā gimhakāle santāpaṃ anicchantā jalamānaṃ aggiṃ vivajjenti, evaṃ vivajjentu dūratova pariharantu.

Mahāsattopi rañño thutiṃ karonto itaraṃ gāthamāha –

::hangnum
261\.
::

::gatha1
‘‘Anukampasī nāgakulaṃ janinda, mātā yathā suppiyaṃ ekaputtaṃ;
::

::gathalast
Ahañca te nāgakulena saddhiṃ, kāhāmi veyyāvaṭikaṃ uḷāra’’nti.
::

Taṃ {pb:P:4.0464}{pb:M:4.0467} sutvā rājā nāgabhavanaṃ gantukāmo senaṃ gamanasajjaṃ kātuṃ āṇāpento gāthamāha –

::hangnum
262\.
::

::gatha1
‘‘Yojentu ve rājarathe sucitte, kambojake assatare sudante;
::

::gathalast
Nāge ca yojentu suvaṇṇakappane, dakkhemu nāgassa nivesanānī’’ti.
::

Tattha **kambojake assatare sudante**ti susikkhite kambojaraṭṭhasambhave assatare yojentu.

Itarā abhisambuddhagāthā –

::hangnum
263\.
::

::gatha1
‘‘Bherī mudiṅgā paṇavā ca saṅkhā, avajjayiṃsu uggasenassa rañño;
::

::gathalast
Pāyāsi rājā bahu sobhamāno, purakkhato nārigaṇassa majjhe’’ti.
::

Tattha **bahu sobhamāno**ti bhikkhave, bārāṇasirājā soḷasahi nārīsahassehi purakkhato parivārito tassa nārīgaṇassa majjhe bārāṇasito nāgabhavanaṃ gacchanto ativiya sobhamāno pāyāsi.

Tassa nagarā nikkhantakāleyeva mahāsatto attano ānubhāvena nāgabhavanaṃ sabbaratanamayaṃ pākārañca dvāraṭṭālake ca dissamānarūpe katvā nāgabhavanagāmiṃ maggaṃ alaṅkatapaṭiyattaṃ māpesi{pb:V:4.0420}. Rājā sapariso tena maggena nāgabhavanaṃ pavisitvā ramaṇīyaṃ bhūmibhāgañca pāsāde ca addasa. Tamatthaṃ pakāsento satthā āha –

::hangnum
264\.
::

::gatha1
‘‘Suvaṇṇacitakaṃ bhūmiṃ, addakkhi kāsivaḍḍhano;
::

::gathalast
Sovaṇṇamayapāsāde, veḷuriyaphalakatthate.
::

::hangnum
265\.
::

::gatha1
‘‘Sa rājā pāvisi byamhaṃ, campeyyassa nivesanaṃ;
::

::gathalast
Ādiccavaṇṇasannibhaṃ, kaṃsavijjupabhassaraṃ.
::

::hangnum
266\.
::

::gatha1
‘‘Nānārukkhehi {pb:M:4.0468} sañchannaṃ, nānāgandhasamīritaṃ;
::

::gathalast
So pāvekkhi kāsirājā, campeyyassa nivesanaṃ.
::

::hangnum
267\.
::

::gatha1
‘‘Paviṭṭhasmiṃ kāsiraññe, campeyyassa nivesanaṃ;
::

::gathalast
Dibbā tūriyā pavajjiṃsu, nāgakaññā ca naccisuṃ.
::

::hangnum
268\.
::

::gatha1
‘‘Taṃ {pb:P:4.0465} nāgakaññā caritaṃ gaṇena, anvāruhī kāsirājā pasanno;
::

::gathalast
Nisīdi sovaṇṇamayamhi pīṭhe, sāpassaye candanasāralitte’’ti.
::

Tattha **suvaṇṇacitaka**nti suvaṇṇavālukāya santhataṃ. **Byamha**nti alaṅkatanāgabhavanaṃ. **Campeyyassā**ti nāgabhavanaṃ pavisitvā campeyyanāgarājassa nivesanaṃ pāvisi. **Kaṃsavijjupabhassara**nti meghamukhe sañcaraṇasuvaṇṇavijju viya obhāsamānaṃ. **Nānāgandhasamīrita**nti nānāvidhehi dibbagandhehi anusañcaritaṃ. **Caritaṃ gaṇenā**ti taṃ nivesanaṃ nāgakaññāgaṇena caritaṃ anusañcaritaṃ. **Candanasāralitte**ti dibbasāracandanena anulitte.

Tattha nisinnamattassevassa nānaggarasaṃ dibbabhojanaṃ upanāmesuṃ, tathā soḷasannaṃ itthisahassānaṃ sesarājaparisāya ca. So sattāhamattaṃ sapariso dibbannapānādīni paribhuñjitvā dibbehi kāmaguṇehi abhiramitvā sukhasayane nisinno mahāsattassa yasaṃ vaṇṇetvā ‘‘nāgarāja, tvaṃ evarūpaṃ sampattiṃ pahāya manussaloke vammikamatthake nipajjitvā kasmā uposathavāsaṃ vasī’’ti pucchi. Sopissa kathesi. Tamatthaṃ pakāsento satthā āha –

::hangnum
269\.
::

::gatha1
‘‘So {pb:V:4.0421} tattha bhutvā ca atho ramitvā, campeyyakaṃ kāsirājā avoca;
::

::gatha2
Vimānaseṭṭhāni imāni tuyhaṃ, ādiccavaṇṇāni pabhassarāni;
::

::gathalast
Netādisaṃ atthi manussaloke, kiṃ patthayaṃ nāga tapo karosi.
::

::hangnum
270\.
::

::gatha1
‘‘Tā {pb:M:4.0469} kambukāyūradharā suvatthā, vaṭṭaṅgulī tambatalūpapannā;
::

::gatha2
Paggayha pāyenti anomavaṇṇā, netādisaṃ atthi manussaloke;
::

::gathalast
Kiṃ patthayaṃ nāga tapo karosi.
::

::hangnum
271\.
::

::gatha1
‘‘Najjo {pb:P:4.0466} ca temā puthulomamacchā, āṭāsakuntābhirudā sutitthā;
::

::gathalast
Netādisaṃ atthi manussaloke, kiṃ patthayaṃ nāga tapo karosi.
::

::hangnum
272\.
::

::gatha1
‘‘Koñcā mayūrā diviyā ca haṃsā, vaggussarā kokilā sampatanti;
::

::gathalast
Netādisaṃ atthi manussaloke, kiṃ patthayaṃ nāga tapo karosi.
::

::hangnum
273\.
::

::gatha1
‘‘Ambā ca sālā tilakā ca jambuyo, uddālakā pāṭaliyo ca phullā;
::

::gathalast
Netādisaṃ atthi manussaloke, kiṃ patthayaṃ nāga tapo karosi.
::

::hangnum
274\.
::

::gatha1
‘‘Imā ca te pokkharañño samantato, dibbā ca gandhā satataṃ pavāyanti;
::

::gathalast
Netādisaṃ atthi manussaloke, kiṃ patthayaṃ nāga tapo karosi.
::

::hangnum
275\.
::

::gatha1
‘‘Na puttahetu na dhanassa hetu, na āyuno cāpi janinda hetu;
::

::gathalast
Manussayoniṃ abhipatthayāno, tasmā parakkamma tapo karomī’’ti.
::

Tattha **tā**ti soḷasasahassanāgakaññāyo sandhāyāha. **Kambukāyūradharā**ti suvaṇṇābharaṇadharā. **Vaṭṭaṅgulī**ti pavāḷaṅkurasadisavaṭṭaṅgulī. **Tambatalūpapannā**ti abhirattehi hatthapādatalehi samannāgatā. **Pāyentī**ti {pb:M:4.0470} dibbapānaṃ ukkhipitvā taṃ pāyenti. **Puthulomamacchā**ti puthulapattehi nānāmacchehi samannāgatā. **Āṭāsakuntābhirudā**ti āṭāsaṅkhātehi sakuṇehi abhirudā. **Sutitthā**ti sundaratitthā. **Diviyā ca haṃsā**ti dibbahaṃsā ca. **Sampatantī**ti manuññaravaṃ ravantā rukkhato rukkhaṃ sampatanti. **Dibbā ca gandhā**ti tāsu pokkharaṇīsu satataṃ dibbagandhā vāyanti. **Abhipatthayāno**ti {pb:V:4.0422} patthayanto vicarāmi. **Tasmā**ti tena kāraṇena parakkamma vīriyaṃ paggahetvā tapo karomi, uposathaṃ upavasāmīti.

Evaṃ vutte rājā āha –

::hangnum
276\.
::

::gatha1
‘‘Tvaṃ lohitakkho vihatantaraṃso, alaṅkato kappitakesamassu;
::

::gathalast
Surosito lohitacandanena, gandhabbarājāva disā pabhāsasi.
::

::hangnum
277\.
::

::gatha1
‘‘Deviddhipattosi mahānubhāvo, sabbehi kāmehi samaṅgibhūto;
::

::gathalast
Pucchāmi taṃ nāgarājetamatthaṃ, seyyo ito kena manussaloko’’ti.
::

Tattha {pb:P:4.0467} **surosito**ti suvilitto.

Athassa ācikkhanto nāgarājā āha –

::hangnum
278\.
::

::gatha1
‘‘Janinda nāññatra manussalokā, suddhīva saṃvijjati saṃyamo vā;
::

::gathalast
Ahañca laddhāna manussayoniṃ, kāhāmi jātimaraṇassa anta’’nti.
::

Tattha **suddhī vā**ti mahārāja, aññatra manussalokā amatamahānibbānasaṅkhātā suddhi vā sīlasaṃyamo vā natthi. **Anta**nti manussayoniṃ laddhā jātimaraṇassa antaṃ karissāmīti tapo karomīti.

Taṃ sutvā rājā āha –

::hangnum
279\.
::

::gatha1
‘‘Addhā {pb:M:4.0471} have sevitabbā sapaññā, bahussutā ye bahuṭhānacintino;
::

::gathalast
Nāriyo ca disvāna tuvañca nāga, kāhāmi puññāni anappakānī’’ti.
::

Tattha **nāriyo cā**ti imā tava nāgakaññāyo ca tuvañca disvā bahūni puññāni karissāmīti vadati.

Atha {pb:V:4.0423} naṃ nāgarājā āha –

::hangnum
280\.
::

::gatha1
‘‘Addhā have sevitabbā sapaññā, bahussutā ye bahuṭhānacintino;
::

::gathalast
Nāriyo ca disvāna mamañca rāja, karohi puññāni anappakānī’’ti.
::

Tattha **karohī**ti kareyyāsi, mahārājāti.

Evaṃ vutte uggaseno gantukāmo hutvā ‘‘nāgarāja, ciraṃ vasimha, gamissāmā’’ti āpucchi. Atha naṃ mahāsatto ‘‘tena hi mahārāja, yāvadicchakaṃ dhanaṃ gaṇhāhī’’ti dhanaṃ dassento āha –

::hangnum
281\.
::

::gatha1
‘‘Idañca me jātarūpaṃ pahūtaṃ, rāsī suvaṇṇassa ca tālamattā;
::

::gathalast
Ito haritvāna suvaṇṇagharāni, karassu rūpiyapākāraṃ karontu.
::

::hangnum
282\.
::

::gatha1
‘‘Muttā {pb:P:4.0468} ca vāhasahassāni pañca, veḷuriyamissāni ito haritvā;
::

::gathalast
Antepure bhūmiyaṃ santharantu, nikkaddamā hehiti nīrajā ca.
::

::hangnum
283\.
::

::gatha1
‘‘Etādisaṃ āvasa rājaseṭṭha, vimānaseṭṭhaṃ bahu sobhamānaṃ;
::

::gathalast
Bārāṇasiṃ nagaraṃ iddhaṃ phītaṃ, rajjañca kārehi anomapaññā’’ti.
::

Tattha {pb:M:4.0472} **rāsī**ti tesu tesu ṭhānesu tālapamāṇā rāsiyo. **Suvaṇṇagharānī**ti suvaṇṇagehāni. **Nikkaddamā**ti evaṃ te antepure bhūmi nikkaddamā ca nirajā ca bhavissati. **Etādisa**nti evarūpaṃ suvaṇṇamayaṃ rajatapākāraṃ muttāveḷuriyasanthatabhūmibhāgaṃ. **Phīta**nti phītaṃ bārāṇasinagarañca āvasa. **Anomapaññā**ti alāmakapaññā.

Rājā tassa kathaṃ sutvā adhivāsesi. Atha mahāsatto nāgabhavane bheriṃ carāpesi ‘‘sabbā rājaparisā yāvadicchakaṃ hiraññasuvaṇṇādikaṃ dhanaṃ gaṇhantū’’ti. Rañño ca anekehi sakaṭasatehi dhanaṃ pesesi. Rājā mahantena yasena nāgabhavanā nikkhamitvā bārāṇasimeva gato. Tato paṭṭhāya kira jambudīpatalaṃ sahiraññaṃ jātaṃ.

Satthā {pb:V:4.0424} imaṃ dhammadesanaṃ āharitvā ‘‘evaṃ porāṇakapaṇḍitā nāgasampattiṃ pahāya uposathavāsaṃ vasiṃsū’’ti vatvā jātakaṃ samodhānesi – ‘‘tadā ahituṇḍiko devadatto ahosi, sumanā rāhulamātā, uggaseno sāriputto, campeyyanāgarājā pana ahameva ahosi’’nti.

::centre
Campeyyajātakavaṇṇanā dasamā.
::



[507] 11. Mahāpalobhanajātakavaṇṇanā

**Brahmalokā cavitvānā**ti idaṃ satthā jetavane viharanto visuddhasaṃkilesaṃ ārabbha kathesi. Vatthu heṭṭhā vitthāritameva. Idha pana satthā ‘‘bhikkhu mātugāmo nāmesa visuddhasattepi saṃkiliṭṭhe karotī’’ti vatvā atītaṃ āhari.

Atīte {pb:P:4.0469} bārāṇasiyanti **cūḷapalobhane** (jā. 1.3.37 ādayo) vuttanayeneva atītavatthu vitthāritabbaṃ. Tadā pana mahāsatto brahmalokā cavitvā kāsirañño putto hutvā nibbatti, anitthigandhakumāro nāma ahosi. Itthīnaṃ hatthe na saṇṭhāti, purisavesena naṃ thaññaṃ pāyenti, jhānāgāre vasati, itthiyo na passati. Tamatthaṃ pakāsento satthā catasso gāthā abhāsi –

::hangnum
284\.
::

::gatha1
‘‘Brahmalokā {pb:M:4.0473} cavitvāna, devaputto mahiddhiko;
::

::gathalast
Rañño putto udapādi, sabbakāmasamiddhisu.
::

::hangnum
285\.
::

::gatha1
‘‘Kāmā vā kāmasaññā vā, brahmaloke na vijjati;
::

::gathalast
Svāssu tāyeva saññāya, kāmehi vijigucchatha.
::

::hangnum
286\.
::

::gatha1
‘‘Tassa cantepure āsi, jhānāgāraṃ sumāpitaṃ;
::

::gathalast
So tattha paṭisallīno, eko rahasi jhāyatha.
::

::hangnum
287\.
::

::gatha1
‘‘Sa rājā paridevesi, puttasokena aṭṭito;
::

::gathalast
Ekaputto cayaṃ mayhaṃ, na ca kāmāni bhuñjatī’’ti.
::

Tattha {pb:V:4.0425} **sabbakāmasamiddhisū**ti sabbakāmānaṃ samiddhīsu sampattīsu ṭhitassa rañño putto hutvā eko devaputto nibbatti. **Svāssū**ti so kumāro. **Tāyevā**ti tāya brahmaloke nibbattitāya jhānasaññāya eva. **Sumāpita**nti pitarā suṭṭhu manāpaṃ katvā māpitaṃ. **Rahasi jhāyathā**ti mātugāmaṃ apassanto vasi. **Paridevesī**ti vilapi.

Pañcamā rañño paridevanagāthā –

::hangnum
288\.
::

::gatha1
‘‘Ko nu khvettha upāyo so, ko vā jānāti kiñcanaṃ;
::

::gathalast
Yo me puttaṃ palobheyya, yathā kāmāni patthaye’’ti.
::

Tattha **ko nu khvettha upāyo**ti ko nu kho ettha etassa kāmānaṃ bhuñjanaupāyo. ‘‘Ko nu kho idhupāyo so’’tipi pāṭho, aṭṭhakathāyaṃ pana ‘‘ko nu kho etaṃ upavasitvā upalāpanakāraṇaṃ jānātī’’ti vuttaṃ. **Ko vā jānāti kiñcana**nti ko vā etassa palibodhakāraṇaṃ jānātīti attho.

Tato paraṃ diyaḍḍhagāthā abhisambuddhagāthā –

::hangnum
289\.
::

::gatha1
‘‘Ahu kumārī tattheva, vaṇṇarūpasamāhitā;
::

::gathalast
Kusalā naccagītassa, vādite ca padakkhiṇā.
::

::hangnum
290\.
::

::gatha1
‘‘Sā {pb:M:4.0474} tattha upasaṅkamma, rājānaṃ etadabravī’’ti;
::

Tattha {pb:P:4.0470} **ahū**ti bhikkhave, tattheva antepure cūḷanāṭakānaṃ antare ekā taruṇakumārikā ahosi. **Padakkhiṇā**ti susikkhitā.

::gathalast
‘‘Ahaṃ kho naṃ palobheyyaṃ, sace bhattā bhavissatī’’ti. –
::

Upaḍḍhagāthā kumārikāya vuttā.

Tattha **sace bhattā**ti sace esa mayhaṃ pati bhavissatīti.

::hangnum
291\.
::

::gatha1
‘‘Taṃ {pb:V:4.0426} tathāvādiniṃ rājā, kumāriṃ etadabravi;
::

::gathalast
Tvaññeva naṃ palobhehi, tava bhattā bhavissatīti.
::

Tattha **tava bhattā**ti tavesa pati bhavissati, tvaññeva tassa aggamahesī bhavissasi, gaccha naṃ palobhehi, kāmarasaṃ jānāpehīti.

Evaṃ vatvā rājā ‘‘imissā kira okāsaṃ karontū’’ti kumārassa upaṭṭhākānaṃ pesesi. Sā paccūsakāle vīṇaṃ ādāya gantvā kumārassa sayanagabbhassa bahi avidūre ṭhatvā agganakhehi vīṇaṃ vādentī madhurasarena gāyitvā taṃ palobhesi. Tamatthaṃ pakāsento satthā āha –

::hangnum
292\.
::

::gatha1
‘‘Sā ca antepuraṃ gantvā, bahuṃ kāmupasaṃhitaṃ;
::

::gathalast
Hadayaṅgamā pemanīyā, citrā gāthā abhāsatha.
::

::hangnum
293\.
::

::gatha1
‘‘Tassā ca gāyamānāya, saddaṃ sutvāna nāriyā;
::

::gathalast
Kāmacchandassa uppajji, janaṃ so paripucchatha.
::

::hangnum
294\.
::

::gatha1
‘‘Kasseso saddo ko vā so, bhaṇati uccāvacaṃ bahuṃ;
::

::gathalast
Hadayaṅgamaṃ pemanīyaṃ, aho kaṇṇasukhaṃ mama.
::

::hangnum
295\.
::

::gatha1
‘‘Esā kho pamadā deva, khiḍḍā esā anappikā;
::

::gathalast
Sace tvaṃ kāme bhuñjeyya, bhiyyo bhiyyo chādeyyu taṃ.
::

::hangnum
296\.
::

::gatha1
‘‘Iṅgha āgacchatorena, avidūramhi gāyatu;
::

::gathalast
Assamassa samīpamhi, santike mayha gāyatu.
::

::hangnum
297\.
::

::gatha1
‘‘Tirokuṭṭamhi gāyitvā, jhānāgāramhi pāvisi;
::

::gathalast
Bandhi naṃ anupubbena, āraññamiva kuñjaraṃ.
::

::hangnum
298\.
::

::gatha1
‘‘Tassa {pb:V:4.0427}{pb:M:4.0475} kāmarasaṃ ñatvā, issādhammo ajāyatha;
::

::gathalast
‘Ahameva kāme bhuñjeyyaṃ, mā añño puriso ahu’.
::

::hangnum
299\.
::

::gatha1
‘‘Tato asiṃ gahetvāna, purise hantuṃ upakkami;
::

::gathalast
Ahameveko bhuñjissaṃ, mā añño puriso siyā.
::

::hangnum
300\.
::

::gatha1
‘‘Tato {pb:P:4.0471} jānapadā sabbe, vikkandiṃsu samāgatā;
::

::gathalast
Putto tyāyaṃ mahārāja, janaṃ heṭhetyadūsakaṃ.
::

::hangnum
301\.
::

::gatha1
‘‘Tañca rājā vivāhesi, samhā raṭṭhā ca khattiyo;
::

::gathalast
Yāvatā vijitaṃ mayhaṃ, na te vatthabba tāvade.
::

::hangnum
302\.
::

::gatha1
‘‘Tato so bhariyamādāya, samuddaṃ upasaṅkami;
::

::gathalast
Paṇṇasālaṃ karitvāna, vanamuñchāya pāvisi.
::

::hangnum
303\.
::

::gatha1
‘‘Athettha isi māgacchi, samuddaṃ uparūpari;
::

::gathalast
So tassa gehaṃ pāvekkhi, bhattakāle upaṭṭhite.
::

::hangnum
304\.
::

::gatha1
‘‘Tañca bhariyā palobhesi, passa yāva sudāruṇaṃ;
::

::gathalast
Cuto so brahmacariyamhā, iddhiyā parihāyatha.
::

::hangnum
305\.
::

::gatha1
‘‘Rājaputto ca uñchāto, vanamūlaphalaṃ bahuṃ;
::

::gathalast
Sāyaṃ kājena ādāya, assamaṃ upasaṅkami.
::

::hangnum
306\.
::

::gatha1
‘‘Isī ca khattiyaṃ disvā, samuddaṃ upasaṅkami;
::

::gathalast
‘Vehāyasaṃ gamissa’nti, sīdate so mahaṇṇave.
::

::hangnum
307\.
::

::gatha1
‘‘Khattiyo ca isiṃ disvā, sīdamānaṃ mahaṇṇave;
::

::gathalast
Tasseva anukampāya, imā gāthā abhāsatha.
::

::hangnum
308\.
::

::gatha1
‘‘Abhijjamāne {pb:V:4.0428} vārismiṃ, sayaṃ āgamma iddhiyā;
::

::gathalast
Missībhāvitthiyā gantvā, saṃsīdasi mahaṇṇave.
::

::hangnum
309\.
::

::gatha1
‘‘Āvaṭṭanī mahāmāyā, brahmacariyavikopanā;
::

::gathalast
Sīdanti naṃ viditvāna, ārakā parivajjaye.
::

::hangnum
310\.
::

::gatha1
‘‘Analā mudusambhāsā, duppūrā tā nadīsamā;
::

::gathalast
Sīdanti naṃ viditvāna, ārakā parivajjaye.
::

::hangnum
311\.
::

::gatha1
‘‘Yaṃ {pb:M:4.0476} etā upasevanti, chandasā vā dhanena vā;
::

::gathalast
Jātavedova saṃ ṭhānaṃ, khippaṃ anudahanti taṃ.
::

::hangnum
312\.
::

::gatha1
‘‘Khattiyassa vaco sutvā, isissa nibbidā ahu;
::

::gathalast
Laddhā porāṇakaṃ maggaṃ, gacchate so vihāyasaṃ.
::

::hangnum
313\.
::

::gatha1
‘‘Khattiyo ca isiṃ disvā, gacchamānaṃ vihāyasaṃ;
::

::gathalast
Saṃvegaṃ alabhī dhīro, pabbajjaṃ samarocayi.
::

::hangnum
314\.
::

::gatha1
‘‘Tato so pabbajitvāna, kāmarāgaṃ virājayi;
::

::gathalast
Kāmarāgaṃ virājetvā, brāhmalokūpago ahū’’ti.
::

Tattha {pb:P:4.0472} **antepura**nti kumārassa vasanaṭṭhānaṃ. **Bahu**nti bahuṃ nānappakāraṃ. **Kāmupasaṃhita**nti kāmanissitaṃ gītaṃ pavattayamānā. **Kāmacchandassā**ti assa anitthigandhakumārassa kāmacchando uppajji. **Jana**nti attano santikāvacaraṃ paricārikajanaṃ. **Uccāvaca**nti uggatañca anuggatañca. **Bhuñjeyyā**ti sace bhuñjeyyāsi. **Chādeyyu ta**nti ete kāmā nāma tava rucceyyuṃ. So ‘‘pamadā’’ti vacanaṃ sutvā tuṇhī ahosi. Itarā punadivasepi gāyi. Evaṃ kumāro paṭibaddhacitto hutvā tassā āgamanaṃ rocento paricārike āmantetvā **‘‘iṅghā’’**ti gāthamāha.

**Tirokuṭṭamhī**ti sayanagabbhakuṭṭassa bahi. **Mā añño**ti añño kāme paribhuñjanto puriso nāma mā siyā. **Hantuṃ upakkamī**ti antaravīthiṃ otaritvā māretuṃ ārabhi. **Vikandiṃsū**ti {pb:V:4.0429} kumārena katipayesu purisesu pahatesu purisā palāyitvā gehāni pavisiṃsu. So purise alabhanto thokaṃ vissami. Tasmiṃ khaṇe rājaṅgaṇe sannipatitvā upakkosiṃsu. **Janaṃ heṭhetyadūsaka**nti niraparādhaṃ janaṃ heṭheti, taṃ gaṇhāpethāti vadiṃsu. Rājā upāyena kumāraṃ gaṇhāpetvā ‘‘imassa kiṃ kattabba’’nti pucchi. ‘‘Deva, aññaṃ natthi, imaṃ pana kumāraṃ tāya kumārikāya saddhiṃ raṭṭhā pabbājetuṃ vaṭṭatī’’ti vutte tathā akāsi. Tamatthaṃ pakāsento satthā **‘‘tañcā’’**tiādimāha. Tattha **vivāhesī**ti pabbājesi. **Na te vatthabba tāvade**ti yattakaṃ mayhaṃ vijitaṃ, tattake tayā na vatthabbaṃ. **Uñchāyā**ti phalāphalatthāya.

Tasmiṃ {pb:M:4.0477} pana vanaṃ paviṭṭhe itarā yaṃ tattha pacitabbayuttakaṃ atthi, taṃ pacitvā tassāgamanaṃ olokentī paṇṇasāladvāre nisīdati. Evaṃ kāle gacchante ekadivasaṃ antaradīpakavāsī eko iddhimantatāpaso assamapadato nikkhamitvā maṇiphalakaṃ viya udakaṃ maddamānova ākāse uppatitvā bhikkhācāraṃ gacchanto paṇṇasālāya uparibhāgaṃ patvā dhūmaṃ disvā ‘‘imasmiṃ ṭhāne manussā vasanti maññe’’ti paṇṇasāladvāre otari. Sā taṃ disvā nisīdāpetvā paṭibaddhacittā hutvā itthikuttaṃ dassetvā tena saddhiṃ anācāraṃ acari. Tamatthaṃ pakāsento satthā **‘‘athetthā’’**tiādimāha. Tattha **isi māgacchī**ti isi āgacchi. **Samuddaṃ uparūparī**ti samuddassa matthakamatthakena. **Passa yāva sudāruṇa**nti passatha, bhikkhave, tāya kumārikāya yāva sudāruṇaṃ kammaṃ katanti attho.

**Sāya**nti sāyanhasamaye. **Disvā**ti taṃ vijahituṃ asakkonto sakaladivasaṃ tattheva hutvā sāyanhasamaye rājaputtaṃ āgataṃ disvā palāyituṃ ‘‘vehāyasaṃ gamissa’’nti uppatanākāraṃ karonto patitvā mahaṇṇave sīdati. **Isiṃ disvā**ti anubandhamāno gantvā passitvā. **Anukampāyā**ti sacāyaṃ bhūmiyā āgato abhavissa, palāyitvā araññaṃ paviseyya, ākāsena āgato {pb:P:4.0473} bhavissati, tasmā samudde patitopi uppatanākārameva karotīti anukampaṃ uppādetvā tasseva anukampāya abhāsatha. Tāsaṃ pana gāthānaṃ attho tikanipāte vuttoyeva. **Nibbidā ahū**ti kāmesu nibbedo jāto. **Porāṇakaṃ magga**nti pubbe adhigataṃ jhānavisesaṃ. **Pabbajitvānā**ti taṃ itthiṃ manussāvāsaṃ netvā nivattitvā araññe isipabbajjaṃ pabbajitvā kāmarāgaṃ virājayi, virājetvā brahmalokūpago ahosīti.

Satthā imaṃ dhammadesanaṃ āharitvā ‘‘evaṃ, bhikkhave, mātugāmaṃ paṭicca visuddhasattāpi saṃkilissantī’’ti {pb:V:4.0430} vatvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu arahattaṃ patto. Tadā anitthigandhakumāro ahameva ahosinti.

::centre
Mahāpalobhanajātakavaṇṇanā ekādasamā.
::



[508] 12. Pañcapaṇḍitajātakavaṇṇanā

{para:315-336} 315-336\. Pañcapaṇḍitajātakaṃ {pb:M:4.0478} mahāumaṅge āvi bhavissati.

::centre
Pañcapaṇḍitajātakavaṇṇanā dvādasamā.
::



[509] 13. Hatthipālajātakavaṇṇanā

**Cirassaṃ vata passāmā**ti idaṃ satthā jetavane viharanto mahābhinikkhamanaṃ ārabbha kathesi. Tadā hi satthā ‘‘na, bhikkhave, idāneva, pubbepi tathāgato mahābhinikkhamanaṃ nikkhantoyevā’’ti vatvā atītaṃ āhari.

Atīte bārāṇasiyaṃ esukārī nāma rājā ahosi. Tassa purohito daharakālato paṭṭhāya piyasahāyo. Te ubhopi aputtakā ahesuṃ. Te ekadivasaṃ sukhasayane nisinnā mantayiṃsu ‘‘amhākaṃ issariyaṃ mahantaṃ, putto vā dhītā vā natthi, kiṃ nu kho kattabba’’nti. Tato rājā purohitaṃ āha – ‘‘samma, sace tava gehe putto jāyissati, mama rajjassa sāmiko bhavissati, sace mama putto jāyissati, tava gehe bhogānaṃ sāmiko bhavissatī’’ti. Evaṃ ubhopi aññamaññaṃ saṅkariṃsu.

Athekadivasaṃ purohito bhogagāmaṃ gantvā āgamanakāle dakkhiṇadvārena nagaraṃ pavisanto bahinagare ekaṃ bahuputtikaṃ nāma {pb:P:4.0474} duggatitthiṃ passi. Tassā satta puttā sabbeva arogā, eko pacanabhājanakapallaṃ gaṇhi, eko sayanakaṭasārakaṃ, eko purato gacchati, eko pacchato, eko aṅguliṃ gaṇhi, eko aṅke nisinno, eko khandhe. Atha naṃ purohito pucchi ‘‘bhadde, imesaṃ dārakānaṃ pitā kuhi’’nti? ‘‘Sāmi, imesaṃ pitā nāma nibaddho natthī’’ti. ‘‘Evarūpe satta putte kinti katvā alatthā’’ti? Sā aññaṃ gahaṇaṃ apassantī nagaradvāre ṭhitaṃ {pb:V:4.0431} nigrodharukkhaṃ dassetvā ‘‘sāmi etasmiṃ nigrodhe adhivatthāya devatāya santike patthetvā labhiṃ, etāya me puttā dinnā’’ti āha. Purohito ‘‘tena hi gaccha tva’’nti rathā {pb:M:4.0479} oruyha nigrodhamūlaṃ gantvā sākhāya gahetvā cāletvā ‘‘ambho devate, tvaṃ rañño santikā kiṃ nāma na labhasi, rājā te anusaṃvaccharaṃ sahassaṃ vissajjetvā balikammaṃ karoti, tassa puttaṃ na desi, etāya duggatitthiyā tava ko upakāro kato, yenassā satta putte adāsi. Sace amhākaṃ rañño puttaṃ na desi, ito taṃ sattame divase samūlaṃ chindāpetvā khaṇḍākhaṇḍikaṃ kāressāmī’’ti rukkhadevataṃ tajjetvā pakkāmi. So etena niyāmeneva punadivasepīti paṭipāṭiyā cha divase kathesi. Chaṭṭhe pana divase sākhāya gahetvā ‘‘rukkhadevate ajjekarattimattakameva sesaṃ, sace me rañño puttaṃ na desi, sve taṃ niṭṭhāpessāmī’’ti āha.

Rukkhadevatā āvajjetvā taṃ kāraṇaṃ tathato ñatvā ‘‘ayaṃ brāhmaṇo puttaṃ alabhanto mama vimānaṃ nāsessati, kena nu kho upāyena tassa puttaṃ dātuṃ vaṭṭatī’’ti catunnaṃ mahārājānaṃ santikaṃ gantvā tamatthaṃ ārocesi. Te ‘‘mayaṃ tassa puttaṃ dātuṃ na sakkhissāmā’’ti vadiṃsu. Aṭṭhavīsatiyakkhasenāpatīnaṃ santikaṃ agamāsi, tepi tathevāhaṃsu. Sakkassa devarañño santikaṃ gantvā kathesi. Sopi ‘‘labhissati nu kho rājā anucchavike putte, udāhu no’’ti {pb:P:4.0475} upadhārento puññavante cattāro devaputte passi. Te kira purimabhave bārāṇasiyaṃ pesakārā hutvā tena kammena laddhakaṃ pañcakoṭṭhāsaṃ katvā cattāro koṭṭhāse paribhuñjiṃsu. pañcamaṃ gahetvā ekatova dānaṃ adaṃsu. Te tato cutā tāvatiṃsabhavane nibbattiṃsu, tato yāmabhavaneti evaṃ anulomapaṭilomaṃ chasu devalokesu sampattiṃ anubhavantā vicaranti. Tadā pana nesaṃ tāvatiṃsabhavanato cavitvā yāmabhavanaṃ gamanavāro hoti. Sakko tesaṃ santikaṃ gantvā pakkositvā ‘‘mārisā, tumhehi manussalokaṃ gantuṃ vaṭṭati, esukārīrañño aggamahesiyā kucchimhi nibbattathā’’ti āha. Te tassa vacanaṃ sutvā ‘‘sādhu deva, gamissāma, na panamhākaṃ rājakulenattho, purohitassa gehe nibbattitvā daharakāleyeva kāme pahāya pabbajissāmā’’ti vadiṃsu. Sakko ‘‘sādhū’’ti tesaṃ paṭiññaṃ gahetvā āgantvā rukkhadevatāya tamatthaṃ ārocesi. Sā tuṭṭhamānasā sakkaṃ vanditvā attano vimānameva gatā.

Purohitopi {pb:M:4.0480} punadivase balavapurise sannipātāpetvā vāsipharasuādīni gāhāpetvā rukkhamūlaṃ gantvā rukkhasākhāya gahetvā ‘‘ambho devate, ajja mayhaṃ taṃ yācantassa sattamo divaso, idāni te niṭṭhānakālo’’ti āha. Tato rukkhadevatā mahantenānubhāvena khandhavivarato nikkhamitvā madhurasarena taṃ āmantetvā ‘brāhmaṇa, tiṭṭhatu eko putto, cattāro te {pb:V:4.0432} putte dassāmī’’ti āha. ‘‘Mama puttenattho natthi, amhākaṃ rañño puttaṃ dehī’’ti. ‘‘Tuyhaṃyeva demī’’ti. ‘‘Tena hi mama dve, rañño dve dehī’’ti. ‘‘Rañño na demi, cattāropi tuyhameva dammi, tayā ca laddhamattāva bhavissanti, agāre pana aṭṭhatvā daharakāleyeva pabbajissantī’’ti. ‘‘Tvaṃ me kevalaṃ putte dehi, apabbajanakāraṇaṃ pana amhākaṃ bhāro’’ti. Sā tassa puttavaraṃ datvā attano bhavanaṃ pāvisi. Tato paṭṭhāya devatāya sakkāro mahā ahosi.

Jeṭṭhakadevaputto cavitvā purohitassa brāhmaṇiyā {pb:P:4.0476} kucchimhi nibbatti. Tassa nāmaggahaṇadivase ‘‘hatthipālo’’ti nāmaṃ katvā apabbajanatthāya hatthigopake paṭicchāpesuṃ. So tesaṃ santike vaḍḍhati. Tassa padasā gamanakāle dutiyo cavitvā assā kucchimhi nibbatti, tassapi jātakāle ‘‘assapālo’’ti nāmaṃ kariṃsu. So assagopakānaṃ santike vaḍḍhati. Tatiyassa jātakāle ‘‘gopālo’’ti nāmaṃ kariṃsu. So gopālehi saddhiṃ vaḍḍhati. Catutthassa jātakāle ‘‘ajapālo’’ti nāmaṃ kariṃsu. So ajapālehi saddhiṃ vaḍḍhati. Te vuḍḍhimanvāya sobhaggappattā ahesuṃ.

Atha nesaṃ pabbajitabhayena rañño vijitā pabbajite nīhariṃsu. Sakalakāsiraṭṭhe ekapabbajitopi nāhosi. Te kumārā atipharusā ahesuṃ, yāya disāya gacchanti, tāya āhariyamānaṃ paṇṇākāraṃ vilumpanti. Hatthipālassa soḷasavassakāle kāyasampattiṃ disvā rājā ca purohito ca ‘‘kumārā mahallakā jātā, chattussāpanasamayo, tesaṃ kiṃ nu kho kātabba’’nti mantetvā ‘‘ete abhisittakālato paṭṭhāya atissarā bhavissanti, tato tato pabbajitā āgamissanti, te disvā pabbajissanti, etesaṃ pabbajitakāle janapado ulloḷo bhavissati, vīmaṃsissāma tāva ne, pacchā abhisiñcissāmā’’ti cintetvā ubhopi isivesaṃ gahetvā bhikkhaṃ carantā hatthipālassa {pb:M:4.0481} kumārassa nivesanadvāraṃ agamaṃsu. Kumāro te disvāva tuṭṭho pasanno upasaṅkamitvā vanditvā tisso gāthā abhāsi –

::hangnum
337\.
::

::gatha1
‘‘Cirassaṃ vata passāma, brāhmaṇaṃ devavaṇṇinaṃ;
::

::gathalast
Mahājaṭaṃ khāridharaṃ, paṅkadantaṃ rajassiraṃ.
::

::hangnum
338\.
::

::gatha1
‘‘Cirassaṃ vata passāma, isiṃ dhammaguṇe rataṃ;
::

::gathalast
Kāsāyavatthavasanaṃ, vākacīraṃ paṭicchadaṃ.
::

::hangnum
339\.
::

::gatha1
‘‘Āsanaṃ {pb:V:4.0433} udakaṃ pajjaṃ, paṭigaṇhātu no bhavaṃ;
::

::gathalast
Agghe bhavantaṃ pucchāma, agghaṃ kurutu no bhava’’nti.
::

Tattha {pb:P:4.0477} **brāhmaṇa**nti bāhitapāpabrāhmaṇaṃ. **Devavaṇṇina**nti seṭṭhavaṇṇinaṃ ghoratapaṃ paramatikkhindriyaṃ pabbajitabhāvaṃ upagatanti attho. **Khāridhara**nti khāribhāradharaṃ. **Isi**nti sīlakkhandhādayo pariyesitvā ṭhitaṃ. **Dhammaguṇe rata**nti sucaritakoṭṭhāse abhirataṃ. **‘‘Āsana’’**nti idaṃ tesaṃ nisīdanatthāya āsanaṃ paññapetvā gandhodakañca pādabbhañjanañca upanetvā āha. **Agghe**ti ime sabbepi āsanādayo agghe bhavantaṃ pucchāma. **Kurutu no**ti ime no agghe bhavaṃ paṭiggaṇhatūti.

Evaṃ so tesu ekekaṃ vārenāha. Atha naṃ purohito āha – ‘‘tāta hatthipāla tvaṃ amhe ‘ke ime’ti maññamāno evaṃ kathesī’’ti. ‘‘Hemavantakā isayo’’ti. ‘‘Na mayaṃ, tāta, isayo, esa rājā esukārī, ahaṃ te pitā parohito’’ti. ‘‘Atha kasmā isivesaṃ gaṇhitthā’’ti? ‘‘Tava vīmaṃsanatthāyā’’ti. ‘‘Mama kiṃ vīmaṃsathā’’ti? ‘‘Sace amhe disvā na pabbajissasi, atha taṃ rajje abhisiñcituṃ āgatāmhā’’ti. ‘‘Tāta na me rajjenattho, pabbajissāmahanti. Atha naṃ pitā ‘‘tāta hatthipāla, nāyaṃ kālo pabbajjāyā’’ti vatvā yathājjhāsayaṃ anusāsanto catutthagāthamāha –

::hangnum
340\.
::

::gatha1
‘‘Adhicca {pb:M:4.0482} vede pariyesa vittaṃ, putte gehe tāta patiṭṭhapetvā;
::

::gathalast
Gandhe rase paccanubhuyya sabbaṃ, araññaṃ sādhu muni so pasattho’’ti.
::

Tattha **adhiccā**ti sajjhāyitvā. **Putte**ti chattaṃ ussāpetvā nāṭake vārena upaṭṭhāpetvā puttadhītāhi vaḍḍhitvā te putte gehe patiṭṭhāpetvāti attho. **Sabba**nti ete ca gandharase sesañca sabbaṃ vatthukāmaṃ anubhavitvā. **Araññaṃ sādhu muni so pasattho**ti pacchā mahallakakāle pabbajitassa araññaṃ sādhu laddhakaṃ hoti. Yo evarūpe kāle pabbajati, so muni buddhādīhi ariyehi pasatthoti vadati.

Tato hatthipālo gāthamāha –

::hangnum
341\.
::

::gatha1
‘‘Vedā {pb:V:4.0434} na saccā na ca vittalābho, na puttalābhena jaraṃ vihanti;
::

::gathalast
Gandhe {pb:P:4.0478} rase muccanamāhu santo, sakammunā hoti phalūpapattī’’ti.
::

Tattha **na saccā**ti yaṃ saggañca maggañca vadanti, na taṃ sādhenti, tucchā nissārā nipphalā. **Na ca vittalābho**ti dhanalābhopi pañcasādhāraṇattā sabbo ekasabhāvo na hoti. **Jara**nti tāta, jaraṃ vā byādhimaraṇaṃ vā na koci puttalābhena paṭibāhituṃ samattho nāma atthi. Dukkhamūlā hete upadhayo. **Gandhe rase**ti gandhe ca rase ca sesesu ārammaṇesu ca muccanaṃ muttimeva buddhādayo paṇḍitā kathenti. **Sakammunā**ti attanā katakammeneva sattānaṃ phalūpapatti phalanipphatti hoti. Kammassakā hi, tāta, sattāti.

Kumārassa vacanaṃ sutvā rājā gāthamāha –

::hangnum
342\.
::

::gatha1
‘‘Addhā hi saccaṃ vacanaṃ tavetaṃ, sakammunā hoti phalūpapatti;
::

::gathalast
Jiṇṇā ca mātāpitaro tavīme, passeyyuṃ taṃ vassasataṃ aroga’’nti.
::

Tattha {pb:M:4.0483} **vassasataṃ aroga**nti ete vassasataṃ arogaṃ taṃ passeyyuṃ, tvampi vassasataṃ jīvanto mātāpitaro posassūti vadati.

Taṃ sutvā kumāro ‘‘deva, tvaṃ kiṃ nāmetaṃ vadasī’’ti vatvā dve gāthā abhāsi –

::hangnum
343\.
::

::gatha1
‘‘Yassassa sakkhī maraṇena rāja, jarāya mettī naravīraseṭṭha;
::

::gathalast
Yo cāpi jaññā na marissaṃ kadāci, passeyyuṃ taṃ vassasataṃ arogaṃ.
::

::hangnum
344\.
::

::gatha1
‘‘Yathāpi nāvaṃ puriso dakamhi, ereti ce naṃ upaneti tīraṃ;
::

::gathalast
Evampi byādhī satataṃ jarā ca, upaneti maccaṃ vasamantakassā’’ti.
::

Tattha **sakkhī**ti mittadhammo. **Maraṇenā**ti datto mato mitto matoti sammutimaraṇena. **Jarāyā**ti pākaṭajarāya vā saddhiṃ yassa mettī {pb:P:4.0479} bhaveyya, yassetaṃ maraṇañca jarā ca mittabhāvena nāgaccheyyāti attho. **Ereti ce na**nti mahārāja, yathā nāma puriso nadītitthe udakamhi nāvaṃ ṭhapetvā paratīragāmiṃ janaṃ āropetvā sace arittena uppīḷento phiyena kaḍḍhanto {pb:V:4.0435} cāleti ghaṭṭeti, atha naṃ paratīraṃ neti. Evaṃ byādhi jarā ca niccaṃ antakassa maccuno vasaṃ upanetiyevāti.

Evaṃ imesaṃ sattānaṃ jīvitasaṅkhārassa parittabhāvaṃ dassetvā ‘‘mahārāja, tumhe tiṭṭhatha, tumhehi saddhiṃ kathayantameva maṃ byādhijarāmaraṇāni upagacchanti, appamattā hothā’’ti ovādaṃ datvā rājānañca pitarañca vanditvā attano paricārake gahetvā bārāṇasiyaṃ rajjaṃ pahāya ‘‘pabbajissāmī’’ti nagarato nikkhami. ‘‘Pabbajjā nāmesā sobhanā bhavissatī’’ti hatthipālakumārena saddhiṃ mahājano nikkhami. Yojanikā parisā ahosi. So tāya parisāya saddhiṃ gaṅgāya tīraṃ patvā gaṅgāya udakaṃ oloketvā kasiṇaparikammaṃ katvā jhānāni nibbattetvā cintesi {pb:M:4.0484} ‘‘ayaṃ samāgamo mahā bhavissati, mama tayo kaniṭṭhabhātaro mātāpitaro rājā devīti sabbe saparisā pabbajissanti, bārāṇasī suññā bhavissati, yāva etesaṃ āgamanā idheva bhavissāmī’’ti. So tattheva mahājanassa ovādaṃ dento nisīdi.

Punadivase rājā ca purohito ca cintayiṃsu ‘‘hatthipālakumāro tāva ‘rajjaṃ pahāya mahājanaṃ ādāya pabbajissāmī’ti gantvā gaṅgātīre nisinno, assapālaṃ vīmaṃsitvā abhisiñcissāmā’’ti. Te isiveseneva tassapi gehadvāraṃ agamaṃsu. Sopi te disvā pasannamānaso upasaṅkamitvā ‘‘cirassaṃ vata passāmā’’tiādīni vadanto tatheva paṭipajji. Tepi taṃ tatheva vatvā attano āgatakāraṇaṃ kathayiṃsu. So ‘‘mama bhātike hatthipālakumāre sante kathaṃ paṭhamataraṃ mayhameva setacchattaṃ pāpuṇātī’’ti pucchitvā ‘‘tāta, bhātā, te ‘na mayhaṃ rajjenattho, pabbajissāmī’ti vatvā nikkhanto’’ti vutte ‘‘kahaṃ paneso idānī’’ti vatvā ‘‘gaṅgātīre {pb:P:4.0480} nisinno’’ti vutte ‘‘tāta, mama bhātarā chaḍḍitakheḷena kammaṃ natthi, bālā hi parittakapaññā sattā etaṃ kilesaṃ jahituṃ na sakkonti, ahaṃ pana jahissāmī’’ti rañño ca pitu ca dhammaṃ desento dve gāthā abhāsi –

::hangnum
345\.
::

::gatha1
‘‘Paṅko ca kāmā palipo ca kāmā, manoharā duttarā maccudheyyā;
::

::gathalast
Etasmiṃ paṅke palipe byasannā, hīnattarūpā na taranti pāraṃ.
::

::hangnum
346\.
::

::gatha1
‘‘Ayaṃ pure luddamakāsi kammaṃ, svāyaṃ gahīto na hi mokkhito me;
::

::gathalast
Orundhiyā naṃ parirakkhissāmi, māyaṃ puna luddamakāsi kamma’’nti.
::

Tattha {pb:V:4.0436} **paṅko**ti yo koci kaddamo. **Palipo**ti sukhumavālukamisso saṇhakaddamo. Tattha kāmā laggāpanavasena paṅko nāma, osīdāpanavasena palipo nāmāti vuttā. **Duttarā**ti duratikkamā. **Maccudheyyā**ti maccuno adhiṭṭhānā. Etesu hi laggā ceva anupaviṭṭhā ca sattā uttarituṃ asakkontā dukkhakkhandhapariyāye vuttappakāraṃ dukkhañceva maraṇañca {pb:M:4.0485} pāpuṇanti. Tenāha – **‘‘etasmiṃ paṅke palipe byasannā hīnattarūpā na taranti pāra’’**nti. Tattha **byasannā**ti sannā. ‘‘Visannā’’tipi pāṭho, ayamevattho. **Hīnattarūpā**ti hīnacittasabhāvā. **Na taranti pāra**nti nibbānapāraṃ gantuṃ na sakkonti.

**Aya**nti mahārāja, ayaṃ mamattabhāvo pubbe assagopakehi saddhiṃ vaḍḍhanto mahājanassa vilumpanaviheṭhanādivasena bahuṃ luddaṃ sāhasikakammaṃ akāsi. **Svāyaṃ gahīto**ti so ayaṃ tassa kammassa vipāko mayā gahito. **Na hi mokkhito me**ti saṃsāravaṭṭe sati na hi mokkho ito akusalaphalato mama atthi. **Orundhiyā naṃ parirakkhissāmī**ti idāni naṃ kāyavacīmanodvārāni pidahanto orundhitvā parirakkhissāmi. Kiṃkāraṇā? **Māyaṃ puna luddamakāsi kammaṃ**. Ahañhi ito paṭṭhāya pāpaṃ akatvā kalyāṇameva karissāmi.

Evaṃ assapālakumāro dvīhi gāthāhi dhammaṃ desetvā ‘‘tiṭṭhatha tumhe, tumhehi saddhiṃ kathentameva maṃ byādhijarāmaraṇāni upagacchantī’’ti ovādaṃ datvā yojanikaṃ parisaṃ gahetvā {pb:P:4.0481} nikkhamitvā hatthipālakumārasseva santikaṃ gato. So tassa ākāse nisīditvā dhammaṃ desetvā ‘‘bhātika, ayaṃ samāgamo mahā bhavissati, idheva tāva homā’’ti āha. Itaropi ‘‘sādhū’’ti sampaṭicchi. Punadivase rājā ca purohito ca tenevupāyena gopālakumārassa nivesanaṃ gantvā tenapi tatheva paṭinanditvā attano āgamanakāraṇaṃ ācikkhiṃsu. Sopi assapālakumāro viya paṭikkhipitvā ‘‘ahaṃ cirato paṭṭhāya pabbajitukāmo vane naṭṭhagoṇaṃ viya pabbajjaṃ upadhārento vicarāmi, tena me naṭṭhagoṇassa padaṃ viya bhātikānaṃ gatamaggo diṭṭho, svāhaṃ teneva maggena gamissāmī’’ti vatvā gāthamāha –

::hangnum
347\.
::

::gatha1
‘‘Gavaṃva naṭṭhaṃ puriso yathā vane, anvesatī rāja apassamāno;
::

::gathalast
Evaṃ naṭṭho esukārī mamattho, sohaṃ kathaṃ na gaveseyyaṃ rājā’’ti.
::

Tattha {pb:M:4.0486} **esukārī**ti rājānaṃ ālapati. **Mamattho**ti vane goṇo viya mama pabbajjāsaṅkhāto {pb:V:4.0437} attho naṭṭho. **Soha**nti so ahaṃ ajja pabbajitānaṃ maggaṃ disvā kathaṃ pabbajjaṃ na gaveseyyaṃ, mama bhātikānaṃ gatamaggameva gamissāmi narindāti.

Atha naṃ ‘‘tāta gopāla, ekāhaṃ dvīhaṃ āgamehi, amhe samassāsetvā pacchā pabbajissasī’’ti vadiṃsu. So ‘‘mahārāja, ajja kattabbakammaṃ ‘sve karissāmī’ti na vattabbaṃ, kalyāṇakammaṃ nāma ajjeva kattabba’’nti vatvā itaraṃ gāthamāha –

::hangnum
348\.
::

::gatha1
‘‘Hiyyoti hiyyati poso, pareti parihāyati;
::

::gathalast
Anāgataṃ netamatthīti ñatvā, uppannachandaṃ ko panudeyya dhīro’’ti.
::

Tattha **hiyyo**ti sveti attho. **Pare**ti punadivase. Idaṃ vuttaṃ hoti – ‘‘yo mahārāja, ajja kattabbaṃ kammaṃ ‘sve’ti, sve kattabbaṃ kammaṃ ‘pare’ti vatvā na karoti, so tato parihāyati, na taṃ kammaṃ kātuṃ sakkotī’’ti. Evaṃ gopālo **bhaddekarattasuttaṃ** {pb:P:4.0482} (ma. ni. 3.272 ādayo) nāma kathesi. Svāyamattho bhaddekarattasuttena kathetabbo. **Anāgataṃ netamatthī**ti yaṃ anāgataṃ, taṃ ‘‘netaṃ atthī’’ti ñatvā uppannaṃ kusalacchandaṃ ko paṇḍito panudeyya hareyya.

Evaṃ gopālakumāro dvīhi gāthāhi dhammaṃ desetvā ‘‘tiṭṭhatha tumhe, tumhehi saddhiṃ kathentameva maṃ byādhijarāmaraṇāni upagacchantī’’ti yojanikaṃ parisaṃ gahetvā nikkhamitvā dvinnaṃ bhātikānaṃ santikaṃ gato. Hatthipālo tassapi dhammaṃ desesi. Punadivase rājā ca purohito ca tenevupāyena ajapālakumārassa nivesanaṃ gantvā tenapi tatheva paṭinanditvā attano āgamanakāraṇaṃ ācikkhitvā ‘‘chattaṃ te ussāpessāmā’’ti vadiṃsu. Kumāro āha – ‘‘mayhaṃ bhātikā kuhi’’nti? Te ‘‘amhākaṃ rajjenattho natthī’’ti setacchattaṃ pahāya tiyojanikaṃ parisaṃ gahetvā nikkhamitvā gaṅgātīre nisinnāti. Nāhaṃ mama bhātikehi chaḍḍitakheḷaṃ sīsenādāya vicarissāmi, ahampi pabbajissāmīti. Tāta, tvaṃ tāva daharo{pb:M:4.0487}, amhākaṃ hatthabhāro, vayappattakāle pabbajissasīti. Atha ne kumāro ‘‘kiṃ tumhe kathetha, nanu ime sattā daharakālepi mahallakakālepi marantiyeva, ‘ayaṃ daharakāle marissati, ayaṃ mahallakakāle’ti kassaci hatthe vā pāde vā nimittaṃ natthi, ahaṃ mama maraṇakālaṃ na jānāmi, tasmā idāneva pabbajissāmī’’ti vatvā dve gāthā abhāsi –

::hangnum
349\.
::

::gatha1
‘‘Passāmi {pb:V:4.0438} vohaṃ daharaṃ kumāriṃ, mattūpamaṃ ketakapupphanettaṃ;
::

::gathalast
Abhuttabhoge paṭhame vayasmiṃ, ādāya maccu vajate kumāriṃ.
::

::hangnum
350\.
::

::gatha1
‘‘Yuvā sujāto sumukho sudassano, sāmo kusumbhaparikiṇṇamassu;
::

::gathalast
Hitvāna kāme paṭikacca gehaṃ, anujāna maṃ pabbajissāmi devā’’ti.
::

Tattha {pb:P:4.0483} **vo**ti nipātamattaṃ, passāmiccevāti attho. **Mattūpama**nti hāsabhāsavilāsehi mattaṃ viya carantiṃ. **Ketakapupphanetta**nti ketakapupphapattaṃ viya puthulāyatanettaṃ. **Abhuttabhoge**ti evaṃ uttamarūpadharaṃ kumāriṃ paṭhamavaye vattamānaṃ abhuttabhogameva mātāpitūnaṃ upari mahantaṃ sokaṃ pātetvā maccu gahetvāva gacchati. **Sujāto**ti susaṇṭhito. **Sumukho**ti kañcanādāsapuṇṇacandasadisamukho. **Sudassano**ti uttamarūpadhāritāya sampannadassano. **Sāmo**ti suvaṇṇasāmo. **Kusumbhaparikiṇṇamassū**ti sannisinnaṭṭhena sukhumaṭṭhena ca taruṇakusumbhakesarasadisaparikiṇṇamassu. Iminā evarūpopi kumāro maccuvasaṃ gacchati. Tathāvidhampi hi sineruṃ uppātento viya nikkaruṇo maccu ādāya gacchatīti dasseti. **Hitvāna kāme paṭikacca gehaṃ, anujāna maṃ pabbajissāmi devā**ti deva, puttadārabandhanasmiñhi uppanne taṃ bandhanaṃ ducchedanīyaṃ hoti, tenāhaṃ puretaraññeva kāme ca gehañca hitvā idāneva pabbajissāmi, anujāna, manti.

Evañca {pb:M:4.0488} pana vatvā ‘‘tiṭṭhatha tumhe, tumhehi saddhiṃ kathentameva maṃ byādhijarāmaraṇāni upagacchantī’’ti te ubhopi vanditvā yojanikaṃ parisaṃ gahetvā nikkhamitvā gaṅgātīrameva agamāsi. Hatthipālo tassapi ākāse nisīditvā dhammaṃ desetvā ‘‘samāgamo mahā bhavissatī’’ti tattheva nisīdi. Punadivase purohito pallaṅkavaramajjhagato nisīditvā cintesi ‘‘mama puttā pabbajitā, idānāhaṃ ekakova manussakhāṇuko jātomhi, ahampi pabbajissāmī’’ti. So brāhmaṇiyā saddhiṃ mantento gāthamāha –

::hangnum
351\.
::

::gatha1
‘‘Sākhāhi rukkho labhate samaññaṃ, pahīnasākhaṃ pana khāṇumāhu;
::

::gathalast
Pahīnaputtassa mamajja bhoti, vāseṭṭhi bhikkhācariyāya kālo’’ti.
::

Tattha **labhate samañña**nti rukkhoti vohāraṃ labhati. **Vāseṭṭhī**ti brāhmaṇiṃ ālapati. **Bhikkhācariyāyā**ti mayhampi pabbajjāya kālo, puttānaṃ santikameva gamissāmīti.

So {pb:V:4.0439} evaṃ vatvā brāhmaṇe pakkosāpesi, saṭṭhi brāhmaṇasahassāni sannipatiṃsu. Atha ne āha – ‘‘tumhe kiṃ karissathā’’ti {pb:P:4.0484} tumhe pana ācariyāti. ‘‘Ahaṃ mama puttassa santike pabbajissāmī’’ti. ‘‘Na tumhākameva nirayo uṇho, mayampi pabbajissāmā’’ti. So asītikoṭidhanaṃ brāhmaṇiyā niyyādetvā yojanikaṃ brāhmaṇaparisaṃ ādāya nikkhamitvā puttānaṃ santikaññeva gato. Hatthipālo tāyapi parisāya ākāse ṭhatvā dhammaṃ desesi. Punadivase brāhmaṇī cintesi ‘‘mama cattāro puttā setacchattaṃ pahāya ‘pabbajissāmā’ti gatā, brāhmaṇopi purohitaṭṭhānena saddhiṃ asītikoṭidhanaṃ chaḍḍetvā puttānaññeva santikaṃ gato, ahameva ekā kiṃ karissāmi, puttānaṃ gatamaggeneva gamissāmī’’ti. Sā atītaṃ udāharaṇaṃ āharantī udānagāthamāha –

::hangnum
352\.
::

::gatha1
‘‘Aghasmi koñcāva yathā himaccaye, katāni jālāni padāliya haṃsā;
::

::gathalast
Gacchanti puttā ca patī ca mayhaṃ, sāhaṃ kathaṃ nānuvaje pajāna’’nti.
::

Tattha {pb:M:4.0489} **aghasmi koñcāva yathā**ti yatheva ākāse koñcasakuṇā asajjamānā gacchanti. **Himaccaye**ti vassānaccaye. **Katāni jālāni padāliya haṃsā**ti atīte kira channavutisahassā suvaṇṇahaṃsāvassārattapahonakaṃ sāliṃ kañcanaguhāyaṃ nikkhipitvā vassabhayena bahi anikkhamitvā catumāsaṃ tattha vasanti. Atha nesaṃ uṇṇanābhi nāma makkaṭako guhādvāre jālaṃ bandhati. Haṃsā dvinnaṃ taruṇahaṃsānaṃ dviguṇaṃ vaṭṭaṃ denti. Te thāmasampannatāya taṃ jālaṃ chinditvā purato gacchanti, sesā tesaṃ gatamaggena gacchanti. Sā tamatthaṃ pakāsentī evamāha. Idaṃ vuttaṃ hoti – yatheva ākāse koñcasakuṇā asajjamānā gacchanti, tathā himaccaye vassānātikkame dve taruṇahaṃsā katāni jālāni padāletvā gacchanti, atha nesaṃ gatamaggena itare haṃsā. Idāni pana mama puttā taruṇahaṃsā jālaṃ viya kāmajālaṃ chinditvā gatā, mayāpi tesaṃ gatamaggena gantabbanti iminādhippāyena **‘‘gacchanti puttā ca patī ca mayhaṃ, sāhaṃ kathaṃ nānuvaje pajāna’’**nti āha.

Iti sā ‘‘kathaṃ ahaṃ evaṃ pajānantī na pabbajissāmi, pabbajissāmi yevā’’ti sanniṭṭhānaṃ katvā brāhmaṇiyo pakkosāpetvā evamāha ‘‘tumhe kiṃ {pb:P:4.0485} karissathā’’ti? ‘‘Tumhe pana ayye’’ti. ‘‘Ahaṃ pabbajissāmī’’ti. ‘‘Mayampi pabbajissāmā’’ti. Sā taṃ vibhavaṃ chaḍḍetvā yojanikaṃ parisaṃ gahetvā puttānaṃ santikameva gatā. Hatthipālo tāyapi parisāya ākāse nisīditvā dhammaṃ desesi. Punadivase rājā ‘‘kuhiṃ purohito’’ti pucchi. ‘‘Deva, purohito {pb:V:4.0440} ca brāhmaṇī ca sabbaṃ dhanaṃ chaḍḍetvā dviyojanikaṃ parisaṃ gahetvā puttānaṃ santikaṃ gatā’’ti. Rājā ‘‘asāmikaṃ dhanaṃ amhākaṃ pāpuṇātī’’ti tassa gehato dhanaṃ āharāpesi. Athassa aggamahesī ‘‘rājā kiṃ karotī’’ti pucchitvā ‘‘purohitassa gehato dhanaṃ āharāpetī’’ti vutte ‘‘purohito kuhi’’nti vatvā ‘‘sapajāpatiko pabbajjatthāya nikkhanto’’ti sutvā ‘‘ayaṃ rājā brāhmaṇena ca brāhmaṇiyā ca catūhi puttehi ca jahitaṃ ukkāraṃ mohena mūḷho attano gharaṃ āharāpeti, upamāya naṃ bodhessāmī’’ti sūnato maṃsaṃ āharāpetvā rājaṅgaṇe rāsiṃ kāretvā ujumaggaṃ vissajjetvā {pb:M:4.0490} jālaṃ parikkhipāpesi. Gijjhā dūratova disvā tassatthāya otariṃsu. Tattha sappaññā jālaṃ pasāritaṃ ñatvā atibhārikā hutvā ‘‘ujukaṃ uppatituṃ na sakkhissāmā’’ti attanā khāditamaṃsaṃ chaḍḍetvā vamitvā jālaṃ anallīyitvā ujukameva uppatitvā gamiṃsu. Andhabālā pana tehi chaḍḍitaṃ vamitaṃ khāditvā bhāriyā hutvā ujukaṃ uppatituṃ asakkontā āgantvā jāle bajjhiṃsu. Athekaṃ gijjhaṃ ānetvā deviyā dassayiṃsu. Sā taṃ ādāya rañño santikaṃ gantvā ‘‘etha tāva, mahārāja, rājaṅgaṇe ekaṃ kiriyaṃ passissāmā’’ti sīhapañjaraṃ vivaritvā ‘‘ime gijjhe olokehi mahārājā’’ti vatvā dve gāthā abhāsi –

::hangnum
353\.
::

::gatha1
‘‘Ete bhutvā vamitvā ca, pakkamanti vihaṅgamā;
::

::gathalast
Ye ca bhutvā na vamiṃsu, te me hatthattamāgatā.
::

::hangnum
354\.
::

::gatha1
‘‘Avamī {pb:P:4.0486} brāhmaṇo kāme, so tvaṃ paccāvamissasi;
::

::gathalast
Vantādo puriso rāja, na so hoti pasaṃsiyo’’ti.
::

Tattha **bhutvā vamitvā cā**ti maṃsaṃ khāditvā vamitvā ca. **Paccāvamissasī**ti paṭibhuñjissasi. **Vantādo**ti parassa vamitakhādako. **Na pasaṃsiyo**ti so taṇhāvasiko bālo buddhādīhi paṇḍitehi pasaṃsitabbo na hoti.

Taṃ sutvā rājā vippaṭisārī ahosi, tayo bhavā ādittā viya upaṭṭhahiṃsu. So ‘‘ajjeva rajjaṃ pahāya mama pabbajituṃ vaṭṭatī’’ti uppannasaṃvego deviyā thutiṃ karonto gāthamāha –

::hangnum
355\.
::

::gatha1
‘‘Paṅke ca posaṃ palipe byasannaṃ, balī yathā dubbalamuddhareyya;
::

::gathalast
Evampi maṃ tvaṃ udatāri bhoti, pañcāli gāthāhi subhāsitāhī’’ti.
::

Tattha {pb:V:4.0441} **byasanna**nti nimuggaṃ, ‘‘visanna’’ntipi pāṭho. **Uddhareyyā**ti kesesu vā hatthesu vā gahetvā ukkhipitvā thale ṭhapeyya. **Udatārī**ti kāmapaṅkato uttārayi. ‘‘Udatāsī’’tipi pāṭho, ayamevattho. ‘‘Uddhaṭāsī’’tipi pāṭho, uddharīti attho. **Pañcālī**ti pañcālarājadhīte.

Evañca {pb:M:4.0491} pana vatvā taṅkhaṇaññeva pabbajitukāmo hutvā amacce pakkosāpetvā āha – ‘‘tumhe kiṃ karissathā’’ti tumhe pana, devāti? ‘‘Ahaṃ hatthipālassa santike pabbajissāmī’’ti. ‘‘Mayampi pabbajissāma, devā’’ti. Rājā dvādasayojanike bārāṇasinagare rajjaṃ chaḍḍetvā ‘‘atthikā setacchattaṃ ussāpentū’’ti amaccaparivuto tiyojanikaṃ parisaṃ gahetvā kumārasseva santikaṃ gato. Hatthipālo tassāpi parisāya ākāse nisinno dhammaṃ desesi. Satthā rañño pabbajitabhāvaṃ pakāsento gāthamāha –

::hangnum
356\.
::

::gatha1
‘‘Idaṃ vatvā mahārājā, esukārī disampati;
::

::gathalast
Raṭṭhaṃ hitvāna pabbaji, nāgo chetvāva bandhana’’nti.
::

Punadivase {pb:P:4.0487} nagare ohīnajano sannipatitvā rājadvāraṃ gantvā deviyā ārocetvā nivesanaṃ pavisitvā deviṃ vanditvā ekamantaṃ ṭhito gāthamāha.

::hangnum
357\.
::

::gatha1
‘‘Rājā ca pabbajjamarocayittha, raṭṭhaṃ pahāya naravīraseṭṭho;
::

::gathalast
Tuvampi no hohi yatheva rājā, amhehi guttā anusāsa rajja’’nti.
::

Tattha **anusāsā**ti amhehi guttā hutvā dhammena rajjaṃ kārehi.

Sā mahājanassa kathaṃ sutvā sesagāthā abhāsi –

::hangnum
358\.
::

::gatha1
‘‘Rājā ca pabbajjamarocayittha, raṭṭhaṃ pahāya naravīraseṭṭho;
::

::gathalast
Ahampi ekā carissāmi loke, hitvāna kāmāni manoramāni.
::

::hangnum
359\.
::

::gatha1
‘‘Rājā ca pabbajjamarocayittha, raṭṭhaṃ pahāya naravīraseṭṭho;
::

::gathalast
Ahampi ekā carissāmi loke, hitvāna kāmāni yathodhikāni.
::

::hangnum
360\.
::

::gatha1
‘‘Accenti {pb:V:4.0442}{pb:M:4.0492} kālā tarayanti rattiyo, vayoguṇā anupubbaṃ jahanti;
::

::gathalast
Ahampi ekā carissāmi loke, hitvāna kāmāni manoramāni.
::

::hangnum
361\.
::

::gatha1
‘‘Accenti kālā tarayanti rattiyo, vayoguṇā anupubbaṃ jahanti;
::

::gathalast
Ahampi ekā carissāmi loke, hitvāna kāmāni yathodhikāni.
::

::hangnum
362\.
::

::gatha1
‘‘Accenti kālā tarayanti rattiyo, vayoguṇā anupubbaṃ jahanti;
::

::gathalast
Ahampi ekā carissāmi loke, sītibhūtā sabbamaticca saṅga’’nti.
::

Tattha {pb:P:4.0488} **ekā**ti puttadhītukilesasambādhehi muccitvā imasmiṃ loke ekikāva carissāmi. **Kāmānī**ti rūpādayo kāmaguṇe. **Yatodhikānī**ti yena yena odhinā ṭhitāni, tena tena ṭhitāneva jahissāmi, na kiñci āmasissāmīti attho. **Accenti kālā**ti pubbaṇhādayo kālā atikkamanti. **Tarayantī**ti atucchā hutvā āyusaṅkhāraṃ khepayamānā khādayamānā gacchanti. **Vayoguṇā**ti paṭhamavayādayo tayo, mandadasakādayo vā dasa koṭṭhāsā. **Anupubbaṃ jahantī**ti uparūparikoṭṭhāsaṃ appatvā tattha tattheva nirujjhanti. **Sītibhūtā**ti uṇhakārake uṇhasabhāve kilese pahāya sītalā hutvā. **Sabbamaticca saṅga**nti rāgasaṅgādikaṃ sabbasaṅgaṃ atikkamitvā ekā carissāmi, hatthipālakumārassa santikaṃ gantvā pabbajissāmīti.

Iti sā imāhi gāthāhi mahājanassa dhammaṃ desetvā amaccabhariyāyo pakkosāpetvā āha – ‘‘tumhe kiṃ karissathā’’ti tumhe pana ayyeti? ‘‘Ahaṃ pabbajissāmī’’ti. ‘‘Mayampi pabbajissāmā’’ti. Sā ‘‘sādhū’’ti rājanivesane suvaṇṇakoṭṭhāgārādīni vivarāpetvā ‘‘asukaṭṭhāne ca asukaṭṭhāne ca mahānidhi nidahita’’nti suvaṇṇapaṭṭe likhāpetvā ‘‘dinnaññeva, atthikā harantū’’ti vatvā suvaṇṇapaṭṭaṃ mahātale thambhe bandhāpetvā nagare bheriṃ carāpetvā mahāsampattiṃ chaḍḍetvā nagarā nikkhami. Tasmiṃ {pb:M:4.0493} khaṇe sakalanagaraṃ saṅkhubhi. ‘‘Rājā ca kira devī ca rajjaṃ pahāya ‘pabbajissāmā’ti nikkhamanti, mayaṃ idha kiṃ karissāmā’’ti tato tato manussā yathāpūritāneva gehāni chaḍḍetvā putte hatthesu gahetvā nikkhamiṃsu. Sabbāpaṇā pasāritaniyāmeneva ṭhitā, nivattitvā olokento nāma nāhosi. Sakalanagaraṃ tucchaṃ ahosi, devīpi tiyojanikaṃ parisaṃ gahetvā tattheva gatā. Hatthipālo tassāpi parisāya ākāse nisinno dhammaṃ desetvā dvādasayojanikaṃ parisaṃ gahetvā himavantābhimukho pāyāsi. ‘‘Hatthipālakumāro kira dvādasayojanikaṃ bārāṇasiṃ tucchaṃ katvā ‘pabbajissāmī’ti mahājanaṃ ādāya {pb:V:4.0443} himavantaṃ gacchati, kimaṅgaṃ pana maya’’nti sakalakāsiraṭṭhaṃ saṅkhubhi. Aparabhāge parisā tiṃsayojanikā ahesuṃ, so tāya parisāya saddhiṃ himavantaṃ {pb:P:4.0489} pāvisi.

Sakko āvajjento taṃ pavattiṃ ñatvā ‘‘hatthipālakumāro mahābhinikkhamanaṃ nikkhanto, samāgamo mahā bhavissati, vasanaṭṭhānaṃ laddhuṃ vaṭṭatī’’ti vissakammaṃ āṇāpesi ‘‘gaccha, āyāmato chattiṃsayojanaṃ, vitthārato pannarasayojanaṃ assamaṃ māpetvā pabbajitaparikkhāre sampādehī’’ti. So ‘‘sādhū’’ti paṭissuṇitvā gaṅgātīre ramaṇīye bhūmibhāge vuttappamāṇaṃ assamapadaṃ māpetvā paṇṇasālāsu kaṭṭhattharaṇapaṇṇattharaṇaāsanādīni paññapetvā sabbe pabbajitaparikkhāre māpesi. Ekekissā paṇṇasālāya dvāre ekeko caṅkamo rattiṭṭhānadivāṭṭhānaparicchinno katasudhāparikammo ālambanaphalako, tesu tesu ṭhānesu nānāvaṇṇasurabhikusumasañchannā pupphagacchā, ekekassa caṅkamassa koṭiyaṃ ekeko udakabharito kūpo, tassa santike ekeko phalarukkho, so ekova sabbaphalāni phalati. Idaṃ sabbaṃ devatānubhāvena ahosi. Vissakammo assamapadaṃ māpetvā paṇṇasālāsu pabbajitaparikkhāre ṭhapetvā ‘‘ye keci pabbajitukāmā ime parikkhāre gaṇhantū’’ti jātihiṅgulakena bhittiyā akkharāni likhitvā attano ānubhāvena bheravasadde migapakkhī duddasike amanusse ca paṭikkamāpetvā sakaṭṭhānameva gato.

Hatthipālakumāro ekapadikamaggena sakkadattiyaṃ assamaṃ pavisitvā akkharāni disvā ‘‘sakkena mama mahābhinikkhamanaṃ nikkhantabhāvo ñāto bhavissatī’’ti {pb:M:4.0494} dvāraṃ vivaritvā paṇṇasālaṃ pavisitvā isipabbajjaliṅgaṃ gahetvā nikkhamitvā caṅkamaṃ otaritvā katipaye vāre aparāparaṃ caṅkamitvā sesajanakāyaṃ pabbājetvā assamapadaṃ vicārento taruṇaputtānaṃ itthīnaṃ majjhaṭṭhāne paṇṇasālaṃ adāsi. Tato anantaraṃ mahallakitthīnaṃ, tato anantaraṃ majjhimitthīnaṃ, samantā parikkhipitvā pana purisānaṃ adāsi{pb:P:4.0490}. Atheko rājā ‘‘bārāṇasiyaṃ kira rājā natthī’’ti āgantvā alaṅkatapaṭiyattaṃ nagaraṃ oloketvā rājanivesanaṃ āruyha tattha tattha ratanarāsiṃ disvā ‘‘evarūpaṃ nagaraṃ pahāya pabbajitakālato paṭṭhāya pabbajjā nāmesā uḷārā bhavissatī’’ti surāsoṇḍe maggaṃ pucchitvā hatthipālassa santikaṃ pāyāsi. Hatthipālo tassa vanantaraṃ āgatabhāvaṃ ñatvā paṭimaggaṃ gantvā ākāse nisinno parisāya dhammaṃ desetvā assamapadaṃ netvā sabbaparisaṃ pabbājesi. Etenupāyena aññepi cha rājāno pabbajiṃsu. Satta rājāno bhoge chaḍḍayiṃsu, chattiṃsayojaniko assamo nirantaro paripūri. Yo kāmavitakkādīsu aññataraṃ vitakketi, mahāpuriso tassa dhammaṃ desetvā brahmavihārabhāvanañceva kasiṇabhāvanañca {pb:V:4.0444} ācikkhati. Te yebhuyyena jhānābhiññā nibbattetvā tīsu koṭṭhāsesu dve koṭṭhāsā brahmaloke nibbattiṃsu. Tatiyakoṭṭhāsaṃ tidhā katvā eko koṭṭhāso brahmaloke nibbatti, eko chasu kāmasaggesu, eko isīnaṃ pāricariyaṃ katvā manussaloke tīsu kulasampattīsu nibbatti. Evaṃ hatthipālassa sāsanaṃ apagatanirayatiracchānayonipettivisayāsurakāyaṃ ahosi.

Imasmiṃ tambapaṇṇidīpe pathavicālakadhammaguttatthero, kaṭakandhakāravāsī phussadevatthero, uparimaṇḍalavāsī mahāsaṅgharakkhitatthero, malayamahādevatthero, abhayagirivāsī mahādevatthero, gāmantapabbhāravāsī mahāsivatthero, kāḷavallimaṇḍapavāsī mahānāgatthero kuddālasamāgame mūgapakkhasamāgame cūḷasutasomasamāgame ayogharapaṇḍitasamāgame hatthipālasamāgame ca sabbapacchā nikkhantapurisā ahesuṃ. Tenevāha bhagavā –

::gatha1
‘‘Abhittharetha {pb:M:4.0495} kalyāṇe, pāpā cittaṃ nivāraye;
::

::gathalast
Dandhañhi karoto puññaṃ, pāpasmiṃ ramate mano’’ti. (dha. pa. 116);
::

Tasmā kalyāṇaṃ turitaturiteneva kātabbanti.

Satthā {pb:P:4.0491} imaṃ dhammadesanaṃ āharitvā ‘‘evaṃ, bhikkhave, pubbepi tathāgato mahābhinikkhamanaṃ nikkhantoyevā’’ti vatvā jātakaṃ samodhānesi – ‘‘tadā esukārī rājā suddhodanamahārājā ahosi, devī mahāmāyā, purohito kassapo, brāhmaṇī bhaddakāpilānī, ajapālo anuruddho, gopālo moggallāno, assapālo sāriputto, sesaparisā buddhaparisā, hatthipālo pana ahameva ahosi’’nti.

::centre
Hatthipālajātakavaṇṇanā terasamā.
::



[510] 14. Ayogharajātakavaṇṇanā

**Yamekarattiṃ paṭhama**nti idaṃ satthā jetavane viharanto mahābhinikkhamanaññeva ārabbha kathesi. Tadāpi hi so ‘‘na, bhikkhave, idāneva, pubbepi tathāgato mahābhinikkhamanaṃ nikkhantoyevā’’ti vatvā atītaṃ āhari.

Atīte {pb:V:4.0445} bārāṇasiyaṃ brahmadatte rajjaṃ kārente brahmadattassa rañño aggamahesī gabbhaṃ paṭilabhitvā laddhagabbhaparihārā pariṇatagabbhā paccūsasamanantare puttaṃ vijāyi. Tassā purimattabhāve ekā sapattikā ‘‘tava jātaṃ jātaṃ pajaṃ khādituṃ labhissāmī’’ti patthanaṃ paṭṭhapesi. Sā kira sayaṃ vañjhā hutvā puttamātukodhena taṃ patthanaṃ katvā yakkhayoniyaṃ nibbatti. Itarā rañño aggamahesī hutvā imaṃ puttaṃ vijāyi. Sā yakkhinī tadā okāsaṃ labhitvā deviyā passantiyāva bībhaccharūpā hutvā āgantvā taṃ dārakaṃ gahetvā palāyi. Devī ‘‘yakkhinī me puttaṃ gahetvā palāyī’’ti mahāsaddena viravi. Itarāpi dārakaṃ mūlakandaṃ viya muruṃ muruṃ karontī khāditvā deviyā hatthavikārādīhi bheravaṃ pakāsetvā tajjetvā pakkāmi. Rājā taṃ vacanaṃ sutvā ‘‘kiṃ sakkā yakkhiniyā kātu’’nti tuṇhī ahosi. Puna deviyā vijāyanakāle daḷhaṃ ārakkhamakāsi. Devī puttaṃ puna vijāyi. Yakkhinī āgantvā tampi khāditvā gatā. Tatiyavāre {pb:M:4.0496} tassā kucchiyaṃ mahāsatto paṭisandhiṃ gaṇhi. Rājā mahājanaṃ sannipātetvā ‘‘deviyā jātaṃ jātaṃ pajaṃ ekā yakkhinī khādati{pb:P:4.0492}, kiṃ nu kho kātabba’’nti pucchi. Atheko ‘‘yakkhā nāma tālapaṇṇassa bhāyanti, deviyā hatthapādesu tālapaṇṇaṃ bandhituṃ vaṭṭatī’’ti āha. Atheko ‘‘ayogharassa bhāyanti, ayogharaṃ kātuṃ vaṭṭatī’’ti āha. Rājā ‘‘sādhū’’ti attano vijite kammāre sannipātetvā ‘‘ayogharaṃ karothā’’ti āṇāpetvā āyuttake adāsi. Antonagareyeva ramaṇīye bhūmibhāge gehaṃ paṭṭhapesuṃ, thambhe ādiṃ katvā sabbagehasambhārā ayomayāva ahesuṃ, navahi māsehi ayomayaṃ mahantaṃ caturassasālaṃ niṭṭhānaṃ agamāsi. Taṃ niccaṃ pajjalitapadīpameva hoti.

Rājā deviyā gabbhaparipākaṃ ñatvā ayogharaṃ alaṅkārāpetvā taṃ ādāya ayogharaṃ pāvisi. Sā tattha dhaññapuññalakkhaṇasampannaṃ puttaṃ vijāyi, ‘‘ayogharakumāro’’tvevassa nāmaṃ kariṃsu. Taṃ dhātīnaṃ datvā mahantaṃ ārakkhaṃ saṃvidahitvā rājā deviṃ ādāya nagaraṃ padakkhiṇaṃ katvā alaṅkatapāsādatalameva abhiruhi. Yakkhinīpi udakavāraṃ gantvā vessavaṇassa udakaṃ vahantī jīvitakkhayaṃ pattā. Mahāsatto ayoghareyeva vaḍḍhitvā viññutaṃ patto tattheva sabbasippāni uggaṇhi. Rājā ‘‘ko me puttassa vayappadeso’’ti amacce pucchitvā ‘‘soḷasavasso, deva, sūro thāmasampanno yakkhasahassampi paṭibāhituṃ samattho’’ti sutvā ‘‘rajjamassa dassāmi, sakalanagaraṃ alaṅkaritvā ayogharato taṃ nīharitvā ānethā’’ti āha. Amaccā ‘‘sādhu, devā’’ti dvādasayojanikaṃ bārāṇasiṃ alaṅkaritvā sabbālaṅkāravibhūsitaṃ maṅgalavāraṇaṃ ādāya tattha gantvā kumāraṃ alaṅkārāpetvā hatthikkhandhe nisīdāpetvā ‘‘deva, kulasantakaṃ {pb:V:4.0446} alaṅkatanagaraṃ padakkhiṇaṃ katvā pitaraṃ kāsirājānaṃ vandatha, ajjeva setacchattaṃ labhissathā’’ti āhaṃsu.

Mahāsatto nagaraṃ padakkhiṇaṃ karonto ārāmarāmaṇeyyakavanapokkharaṇibhūmirāmaṇeyyakapāsādarāmaṇeyyakādīni disvā {pb:P:4.0493} cintesi ‘‘mama pitā maṃ ettakaṃ kālaṃ bandhanāgāre vasāpesi. Evarūpaṃ alaṅkatanagaraṃ daṭṭhuṃ nādāsi, ko nu kho mayhaṃ doso’’ti amacce pucchi. ‘‘Deva, natthi tumhākaṃ doso, tumhākaṃ pana dvebhātike ekā yakkhinī khādi, tena vo {pb:M:4.0497} pitā ayoghare vasāpesi, ayogharena jīvitaṃ tumhākaṃ laddha’’nti. So tesaṃ vacanaṃ sutvā cintesi ‘‘ahaṃ dasa māse lohakumbhiniraye viya ca gūthaniraye viya ca mātukucchimhi vasitvā mātukucchito nikkhantakālato paṭṭhāya soḷasa vassāni etasmiṃ bandhanāgāre vasiṃ, bahi oloketumpi na labhiṃ, ussadaniraye khitto viya ahosiṃ, yakkhiniyā hatthato muttopi panāhaṃ neva ajaro, na amaro homi, kiṃ me rajjena, rajje ṭhitakālato paṭṭhāya dunnikkhamanaṃ hoti, ajjeva mama pitaraṃ pabbajjaṃ anujānāpetvā himavantaṃ pavisitvā pabbajissāmī’’ti. So nagaraṃ padakkhiṇaṃ katvā rājakulaṃ pavisitvā rājānaṃ vanditvā aṭṭhāsi.

Rājā tassa sarīrasobhaṃ oloketvā balavasinehena amacce olokesi. Te ‘‘kiṃ karoma, devā’’ti vadiṃsu. Puttaṃ me ratanarāsimhi ṭhapetvā tīhi saṅkhehi abhisiñcitvā kañcanamālaṃ setacchattaṃ ussāpethāti. Mahāsatto pitaraṃ vanditvā ‘‘na mayhaṃ rajjenattho, ahaṃ pabbajissāmi, pabbajjaṃ me anujānāthā’’ti āha. Tāta rajjaṃ paṭikkhipitvā kiṃkāraṇā pabbajissasīti. ‘‘Deva ahaṃ mātukucchimhi dasa māse gūthaniraye viya vasitvā mātukucchito nikkhanto yakkhinibhayena soḷasa vassāni bandhanāgāre vasanto bahi oloketumpi na alabhiṃ, ussadaniraye khitto viya ahosiṃ, yakkhiniyā hatthato muttomhītipi ajaro amaro na homi. Maccu nāmesa na sakkā kenaci jinituṃ, bhave ukkaṇṭhitomhi, yāva me byādhijarāmaraṇāni nāgacchanti, tāvadeva pabbajitvā dhammaṃ carissāmi, alaṃ me rajjena, anujānātha maṃ, devā’’ti vatvā pitu dhammaṃ desento āha –

::hangnum
363\.
::

::gatha1
‘‘Yamekarattiṃ {pb:P:4.0494} paṭhamaṃ, gabbhe vasati māṇavo;
::

::gathalast
Abbhuṭṭhitova so yāti, sa gacchaṃ na nivattati.
::

::hangnum
364\.
::

::gatha1
‘‘Na {pb:V:4.0447} yujjhamānā na balenavassitā, narā na jīranti na cāpi mīyare;
::

::gathalast
Sabbaṃ hidaṃ jātijarāyupaddutaṃ, taṃ me matī hoti carāmi dhammaṃ.
::

::hangnum
365\.
::

::gatha1
‘‘Caturaṅginiṃ {pb:M:4.0498} senaṃ subhiṃsarūpaṃ, jayanti raṭṭhādhipatī pasayha;
::

::gathalast
Na maccuno jayitumussahanti, taṃ me matī hoti carāmi dhammaṃ.
::

::hangnum
366\.
::

::gatha1
‘‘Hatthīhi assehi rathehi pattibhi, parivāritā muccare ekacceyyā;
::

::gathalast
Na maccuno muccitumussahanti, taṃ me matī hoti carāmi dhammaṃ.
::

::hangnum
367\.
::

::gatha1
‘‘Hatthīhi assehi rathehi pattibhi, sūrā pabhañjanti padhaṃsayanti;
::

::gathalast
Na maccuno bhañjitumussahanti, taṃ me matī hoti carāmi dhammaṃ.
::

::hangnum
368\.
::

::gatha1
‘‘Mattā gajā bhinnagaḷā pabhinnā, nagarāni maddanti janaṃ hananti;
::

::gathalast
Na maccuno madditumussahanti, taṃ me matī hoti carāmi dhammaṃ.
::

::hangnum
369\.
::

::gatha1
‘‘Issāsino katahatthāpi vīrā, dūrepātī akkhaṇavedhinopi;
::

::gathalast
Na maccuno vijjhitumussahanti, taṃ me matī hoti carāmi dhammaṃ.
::

::hangnum
370\.
::

::gatha1
‘‘Sarāni khīyanti saselakānanā, sabbaṃ hidaṃ khīyati dīghamantaraṃ;
::

::gathalast
Sabbaṃ hidaṃ bhañjare kālapariyāyaṃ, taṃ me matī hoti carāmi dhammaṃ.
::

::hangnum
371\.
::

::gatha1
‘‘Sabbesamevañhi narāna nārinaṃ, calācalaṃ pāṇabhunodha jīvitaṃ;
::

::gathalast
Paṭova dhuttassa, dumova kūlajo, taṃ me matī hoti carāmi dhammaṃ.
::

::hangnum
372\.
::

::gatha1
‘‘Dumapphalāneva {pb:P:4.0495}{pb:M:4.0499} patanti māṇavā, daharā ca vuddhā ca sarīrabhedā;
::

::gathalast
Nāriyo narā majjhimaporisā ca, taṃ me matī hoti carāmi dhammaṃ.
::

::hangnum
373\.
::

::gatha1
‘‘Nāyaṃ vayo tārakarājasannibho, yadabbhatītaṃ gatameva dāni taṃ;
::

::gathalast
Jiṇṇassa hī natthi ratī kuto sukhaṃ, taṃ me matī hoti carāmi dhammaṃ.
::

::hangnum
374\.
::

::gatha1
‘‘Yakkhā {pb:V:4.0448} pisācā athavāpi petā, kupitā te assasanti manusse;
::

::gathalast
Na maccuno assasitussahanti, taṃ me matī hoti carāmi dhammaṃ.
::

::hangnum
375\.
::

::gatha1
‘‘Yakkhe pisāce athavāpi pete, kupitepi te nijjhapanaṃ karonti;
::

::gathalast
Na maccuno nijjhapanaṃ karonti, taṃ me matī hoti carāmi dhammaṃ.
::

::hangnum
376\.
::

::gatha1
‘‘Aparādhake dūsake heṭhake ca, rājāno daṇḍenti viditvāna dosaṃ;
::

::gathalast
Na maccuno daṇḍayitussahanti, taṃ me matī hoti carāmi dhammaṃ.
::

::hangnum
377\.
::

::gatha1
‘‘Aparādhakā dūsakā heṭhakā ca, labhanti te rājino nijjhapetuṃ;
::

::gathalast
Na maccuno nijjhapanaṃ karonti, taṃ me matī hoti carāmi dhammaṃ.
::

::hangnum
378\.
::

::gatha1
‘‘Na khattiyoti na ca brāhmaṇoti, na aḍḍhakā balavā tejavāpi;
::

::gathalast
Na maccurājassa apekkhamatthi, taṃ me matī hoti carāmi dhammaṃ.
::

::hangnum
379\.
::

::gatha1
‘‘Sīhā {pb:M:4.0500} ca byagghā ca athopi dīpiyo, pasayha khādanti vipphandamānaṃ;
::

::gathalast
Na maccuno khāditumussahanti, taṃ me matī hoti carāmi dhammaṃ.
::

::hangnum
380\.
::

::gatha1
‘‘Māyākārā raṅgamajjhe karontā, mohenti cakkhūni janassa tāvade;
::

::gathalast
Na maccuno mohayitussahanti, taṃ me matī hoti carāmi dhammaṃ.
::

::hangnum
381\.
::

::gatha1
‘‘Āsīvisā {pb:P:4.0496} kupitā uggatejā, ḍaṃsanti mārentipi te manusse;
::

::gathalast
Na maccuno ḍaṃsitumussahanti, taṃ me matī hoti carāmi dhammaṃ.
::

::hangnum
382\.
::

::gatha1
‘‘Āsīvisā kupitā yaṃ ḍaṃsanti, tikicchakā tesa visaṃ hananti;
::

::gathalast
Na maccuno daṭṭhavisaṃ hananti, taṃ me matī hoti carāmi dhammaṃ.
::

::hangnum
383\.
::

::gatha1
‘‘Dhammantarī vettaraṇī ca bhojo, visāni hantvāna bhujaṅgamānaṃ;
::

::gathalast
Suyyanti te kālakatā tatheva, taṃ me matī hoti carāmi dhammaṃ.
::

::hangnum
384\.
::

::gatha1
‘‘Vijjādharā {pb:V:4.0449} ghoramadhīyamānā, adassanaṃ osadhehi vajanti;
::

::gathalast
Na maccurājassa vajantadassanaṃ, taṃ me matī hoti carāmi dhammaṃ.
::

::hangnum
385\.
::

::gatha1
‘‘Dhammo have rakkhati dhammacāriṃ, dhammo suciṇṇo sukhamāvahāti;
::

::gathalast
Esānisaṃso dhamme suciṇṇe, na duggatiṃ gacchati dhammacārī.
::

::hangnum
386\.
::

::gatha1
‘‘Na {pb:M:4.0501} hi dhammo adhammo ca, ubho samavipākino;
::

::gathalast
Adhammo nirayaṃ neti, dhammo pāpeti suggati’’nti.
::

Tattha **yamekaratti**nti yebhuyyena sattā mātukucchimhi paṭisandhiṃ gaṇhantā rattiyaṃyeva gaṇhanti, tasmā evamāha. Ayaṃ panettha attho – yaṃ ekarattiṃ vā divā vā paṭhamameva paṭisandhiṃ gaṇhitvā mātukucchisaṅkhāte gabbhe vasati. **Māṇavo**ti satto kalalabhāvena patiṭṭhāti. **Abbhuṭṭhitova so yātī**ti so māṇavo yathā nāma valāhakasaṅkhāto abbho uṭṭhito nibbatto vāyuvegāhato paṭigacchati, tatheva –

::gatha1
‘‘Paṭhamaṃ kalalaṃ hoti, kalalā hoti abbudaṃ;
::

::gatha2
Abbudā jāyate pesi, pesi nibbattatī ghano;
::

::gathalast
Ghanā pasākhā jāyanti, kesā lomā nakhāpi ca.
::

::gatha2
‘‘Yañcassa bhuñjatī mātā, annaṃ pānañca bhojanaṃ;
::

::gathalast
Tena so tattha yāpeti, mātukucchigato naroti. (saṃ. ni. 1.235);
::

Imaṃ mātukucchiyaṃ kalalādibhāvaṃ, mātukucchito ca nikkhanto mandadasakādibhāvaṃ āpajjamāno satataṃ samitaṃ gacchati. **Sa gacchaṃ na nivattatī**ti sacāyaṃ {pb:P:4.0497} evaṃ gacchanto puna abbudato kalalabhāvaṃ, pesiādito vā abbudādibhāvaṃ, khiḍḍādasakato mandadasakabhāvaṃ, vaṇṇadasakādito vā khiḍḍādasakādibhāvaṃ pāpuṇituṃ na nivattati. Yathā pana so valāhako vātavegena saṃcuṇṇiyamāno ‘‘ahaṃ asukaṭṭhāne nāma uṭṭhito puna nivattitvā tattheva gantvā pakatibhāvena ṭhassāmī’’ti na labhati, yaṃ disaṃ gataṃ, taṃ gatameva, yaṃ antarahitaṃ, taṃ antarahitameva hoti, tathā sopi kalalādibhāvena gacchamāno gacchateva, tasmiṃ tasmiṃ koṭṭhāse saṅkhārā purimānaṃ purimānaṃ paccayā hutvā pacchato anivattitvā tattha tattheva bhijjanti, jarākāle {pb:V:4.0450} saṅkhārā ‘‘amhehi esa pubbe yuvā thāmasampanno kato, puna naṃ nivattitvā tattheva karissāmā’’ti na labhanti, tattha tattheva antaradhāyantīti dasseti.

**Na** {pb:M:4.0502} **yujjhamānā**ti ubhato byūḷhe saṅgāme yujjhantā. **Na balenavassitā**ti na kāyabalena vā yodhabalena vā upagatā samannāgatā. **Na jīrantī**ti purima-na-kāraṃ āharitvā evarūpāpi narā na jīranti na cāpi na mīyareti attho veditabbo. **Sabbaṃ hida**nti mahārāja, sabbameva idaṃ pāṇamaṇḍalaṃ mahāyantena pīḷiyamānā ucchughaṭikā viya jātiyā ca jarāya ca upaddutaṃ niccaṃ pīḷitaṃ. **Taṃ me matī hotī**ti tena kāraṇena mama ‘‘pabbajitvā dhammaṃ carāmī’’ti mati hoti cittaṃ uppajjati.

**Caturaṅgini**nti hatthiādīhi caturaṅgehi samannāgataṃ. **Senaṃ subhiṃsarūpa**nti suṭṭhu bhiṃsanakajātikaṃ senaṃ. **Jayantī**ti kadāci ekacce rājāno attano senāya jayanti. **Na maccuno**ti tepi rājāno mahāsenassa maccuno senaṃ jayituṃ na ussahanti, na byādhijarāmaraṇāni maddituṃ sakkonti. **Muccare ekacceyyā**ti etehi hatthiādīhi parivāritā ekacce paccāmittānaṃ hatthato muccanti, maccuno pana santikā muccituṃ na sakkonti. **Pabhañjantī**ti etehi hatthiādīhi paccatthikarājūnaṃ nagarāni pabhañjanti. **Padhaṃsayantī**ti mahājanaṃ dhaṃsentā padhaṃsentā jīvitakkhayaṃ pāpenti. **Na maccuno**ti tepi maraṇakāle patte maccuno bhañjituṃ na sakkonti.

**Bhinnagaḷā pabhinnā**ti tīsu ṭhānesu pabhinnā hutvā madaṃ gaḷantā, paggharitamadāti attho. **Na maccuno**ti tepi mahāmaccuṃ maddituṃ na sakkonti. **Issāsino**ti issāsā dhanuggahā. **Katahatthā**ti susikkhitā. **Dūrepātī**ti saraṃ dūre pātetuṃ samatthā. **Akkhaṇavedhino**ti aviraddhavedhino, vijjuālokena vijjhanasamatthā vā. **Sarānī**ti anotattādīni mahāsarāni khīyantiyeva. **Saselakānanā**ti sapabbatavanasaṇḍā mahāpathavīpi khīyati. **Sabbaṃ hida**nti sabbamidaṃ saṅkhāragataṃ dīghamantaraṃ ṭhatvā khīyateva. Kappuṭṭhānaggiṃ {pb:P:4.0498} patvā mahāsinerupi aggimukhe madhusitthakaṃ viya vilīyateva, aṇumattopi saṅkhāro ṭhātuṃ na sakkoti. **Kālapariyāya**nti kālapariyāyaṃ nassanakālavāraṃ patvā **sabbaṃ bhañjare,** sabbaṃ saṅkhāragataṃ bhijjateva. Tassa pakāsanatthaṃ **sattasūriyasuttaṃ** (a. ni. 7.66) āharitabbaṃ.

**Calācala**nti cañcalaṃ sakabhāvena ṭhātuṃ asamatthaṃ nānābhāvavinābhāvasabhāvameva. **Pāṇabhunodha** {pb:V:4.0451} **jīvita**nti idha loke imesaṃ pāṇabhūtānaṃ jīvitaṃ{pb:M:4.0503}. **Paṭova dhuttassa, dumova kūlajo**ti suradhutto hi suraṃ disvāva udare baddhaṃ sāṭakaṃ datvā pivateva, nadīkūle jātadumova kūle lujjamāne lujjati, yathā esa paṭo ca dumo ca cañcalo, evaṃ sattānaṃ jīvitaṃ, devāti. **Dumapphalānevā**ti yathā pakkāni phalāni vātāhatāni dumaggato bhūmiyaṃ patanti, tathevime māṇavā jarāvātāhatā jīvitā gaḷitvā maraṇapathaviyaṃ patanti. **Daharā**ti antamaso kalalabhāve ṭhitāpi. **Majjhimaporisā**ti nārīnarānaṃ majjhe ṭhitā ubhatobyañjanakanapuṃsakā.

**Tārakarājasannibho**ti yathā tārakarājā kāḷapakkhe khīṇo, puna juṇhapakkhe pūrati, na evaṃ sattānaṃ vayo. Sattānañhi yaṃ abbhatītaṃ, gatameva dāni taṃ, na tassa punāgamanaṃ atthi. **Kuto sukha**nti jarājiṇṇassa kāmaguṇesu ratipi natthi, te paṭicca uppajjanakasukhaṃ kutoyeva. **Yakkhā**ti mahiddhikā yakkhā. **Pisācā**ti paṃsupisācakā. **Petā**ti pettivisayikā. **Assasantī**ti assāsavātena upahananti, āvisantīti vā attho. **Na maccuno**ti maccuṃ pana tepi assāsena upahanituṃ vā āvisituṃ vā na sakkonti. **Nijjhapanaṃ karontī**ti balikammavasena khamāpenti pasādenti. **Aparādhake**ti rājāparādhakārake. **Dūsake**ti rajjadūsake. **Heṭhake**ti sandhicchedādīhi lokaviheṭhake. **Rājāno**ti rājāno. **Viditvāna dosa**nti dosaṃ jānitvā yathānurūpena daṇḍena daṇḍentīti attho. **Na maccuno**ti tepi maccuṃ daṇḍayituṃ na sakkonti.

**Nijjhapetu**nti sakkhīhi attano niraparādhabhāvaṃ pakāsetvā pasādetuṃ. **Na aḍḍhakā balavā tejavāpī**ti ‘‘ime aḍḍhā, ayaṃ kāyabalañāṇabalādīhi balavā, ayaṃ tejavā’’ti evampi na paccurājassa apekkhaṃ atthi, ekasmimpi satte apekkhaṃ pemaṃ sineho natthi, sabbameva abhimaddatīti dasseti. **Pasayhā**ti balakkārena abhibhavitvā. **Na maccuno**ti tepi maccuṃ khādituṃ na sakkonti. **Karontā**ti māyaṃ karontā. **Mohentī**ti abhūtaṃ bhūtaṃ katvā dassentā mohenti. **Uggatejā**ti uggatena visatejena samannāgatā. **Tikicchakā**ti visavejjā. **Dhammantarī vettaraṇī ca bhojo**ti ete evaṃnāmakā vejjā. **Ghoramadhīyamānā**ti ghoraṃ nāma vijjaṃ adhīyantā. **Osadhehī**ti ghoraṃ vā gandhāriṃ {pb:P:4.0499} vā vijjaṃ sāvetvā osadhaṃ ādāya tehi osadhehi paccatthikānaṃ adassanaṃ vajanti.

**Dhammo**ti {pb:M:4.0504} sucaritadhammo. **Rakkhatī**ti yena rakkhito, taṃ paṭirakkhati. **Sukha**nti chasu kāmasaggesu sukhaṃ āvahati. **Pāpetī**ti paṭisandhivasena upaneti.

Evaṃ {pb:V:4.0452} mahāsatto catuvīsatiyā gāthāhi pitu dhammaṃ desetvā ‘‘mahārāja, tumhākaṃ rajjaṃ tumhākameva hotu, na mayhaṃ iminā attho, tumhehi pana saddhiṃ kathentameva maṃ byādhijarāmaraṇāni upagacchanti, tiṭṭhatha, tumhe’’ti vatvā ayadāmaṃ chinditvā mattahatthī viya kañcanapañjaraṃ chinditvā sīhapotako viya kāme pahāya mātāpitaro vanditvā nikkhami. Athassa pitā ‘‘mamapi rajjenattho natthī’’ti rajjaṃ pahāya tena saddhiññeva nikkhami, tasmiṃ nikkhante devīpi amaccāpi brāhmaṇagahapatikādayopīti sakalanagaravāsino gehāni chaḍḍetvā nikkhamiṃsu. Samāgamo mahā ahosi, parisā dvādasayojanikā jātā. Taṃ ādāya mahāsatto himavantaṃ pāvisi. Sakko tassa nikkhantabhāvaṃ ñatvā vissakammaṃ pesetvā dvādasayojanāyāmaṃ sattayojanavitthāraṃ assamapadaṃ kāresi. Sabbe pabbajitaparikkhāre paṭiyādāpesi. Ito paraṃ mahāsattassa pabbajjā ca ovādadānañca brahmalokaparāyaṇatā ca parisāya anapāyagamanīyatā ca sabbā heṭṭhā vuttanayeneva veditabbā.

Satthā imaṃ dhammadesanaṃ āharitvā ‘‘evaṃ, bhikkhave, pubbepi tathāgato mahābhinikkhamanaṃ nikkhantoyevā’’ti vatvā jātakaṃ samodhānesi – ‘‘tadā mātāpitaro mahārājakulāni ahesuṃ, sesaparisā buddhaparisā, ayogharapaṇḍito pana ahameva ahosi’’nti.

::centre
Ayogharajātakavaṇṇanā cuddasamā.
::

Jātakuddānaṃ –

::gatha1
Mātaṅgo cittasambhūto, sivi sirī ca rohaṇaṃ;
::

::gathalast
Haṃso sattigumbo bhallā, somanassaṃ campeyyakaṃ.
::

::gatha1
Palobhaṃ pañcapaṇḍitaṃ, hatthipālaṃ ayogharaṃ;
::

::gathalast
Vīsatiyamhi jātakā, catuddaseva saṅgitā.
::

::centre
Vīsatinipātavaṇṇanā niṭṭhitā.
::

::centre
(Catuttho bhāgo niṭṭhito)
::

::centre
Namo tassa bhagavato arahato sammāsambuddhassa
::

# Khuddakanikāye

## Jātaka-aṭṭhakathā

#### (Pañcamo bhāgo)

### 16. Tiṃsanipāto



[511] 1. Kiṃchandajātakavaṇṇanā

**Kiṃchando** {pb:V:5.0001}{pb:P:5.0001}{pb:M:5.0001} **kimadhippāyo**ti idaṃ satthā jetavane viharanto uposathakammaṃ ārabbha kathesi. Ekadivasañhi satthā bahū upāsake ca upāsikāyo ca uposathike dhammassavanatthāya āgantvā dhammasabhāyaṃ nisinne ‘‘uposathikāttha upāsakā’’ti pucchitvā ‘‘āma, bhante’’ti vutte ‘‘sādhu vo {pb:V:5.0002} kataṃ uposathaṃ karontehi, porāṇakā upaḍḍhūposathakammassa nissandena mahantaṃ yasaṃ paṭilabhiṃsū’’ti vatvā tehi yācito atītaṃ āhari.

Atīte bārāṇasiyaṃ brahmadatto dhammena rajjaṃ kārento saddho ahosi dānasīlauposathakammesu appamatto. So sesepi amaccādayo dānādīsu samādapesi. Purohito panassa parapiṭṭhimaṃsiko lañjakhādako kūṭavinicchayiko ahosi. Rājā uposathadivase amaccādayo pakkosāpetvā ‘‘uposathikā hothā’’ti āha. Purohito uposathaṃ na samādiyi. Atha naṃ divā lañjaṃ gahetvā kūṭaḍḍaṃ katvā upaṭṭhānaṃ āgataṃ rājā ‘‘tumhe uposathikā’’ti amacce pucchanto ‘‘tvampi ācariya uposathiko’’ti pucchi. So ‘‘āmā’’ti musāvādaṃ {pb:M:5.0002} katvā pāsādā otari. Atha naṃ eko amacco ‘‘nanu tumhe na uposathikā’’ti codesi. So āha – ‘‘ahaṃ velāyameva bhuñjiṃ, gehaṃ pana gantvā mukhaṃ vikkhāletvā uposathaṃ adhiṭṭhāya sāyaṃ {pb:P:5.0002} na bhuñjissāmi, rattiṃ sīlaṃ rakkhissāmi, evaṃ me upaḍḍhūposathakammaṃ bhavissatī’’ti? ‘‘Sādhu, ācariyā’’ti. So gehaṃ gantvā tathā akāsi. Punekadivasaṃ tasmiṃ vinicchaye nisinne aññatarā sīlavatī itthī aḍḍaṃ karontī gharaṃ gantuṃ alabhamānā ‘‘uposathakammaṃ nātikkamissāmī’’ti upakaṭṭhe kāle mukhaṃ vikkhāletuṃ ārabhi. Tasmiṃ khaṇe brāhmaṇassa supakkānaṃ ambaphalānaṃ ambapiṇḍi āhariyittha. So tassā uposathikabhāvaṃ ñatvā ‘‘imāni khāditvā uposathikā hohī’’ti adāsi. Sā tathā akāsi. Ettakaṃ brāhmaṇassa kammaṃ.

So aparabhāge kālaṃ katvā himavantapadese kosikigaṅgāya tīre tiyojanike ambavane ramaṇīye bhūmibhāge sobhaggappatte kanakavimāne alaṅkatasirisayane suttappabuddho viya nibbatti alaṅkatapaṭiyatto uttamarūpadharo soḷasasahassadevakaññāparivāro. So rattiññeva taṃ sirisampattiṃ anubhoti. Vemānikapetabhāvena hissa kammasarikkhako vipāko ahosi, tasmā aruṇe uggacchante ambavanaṃ pavisati, paviṭṭhakkhaṇeyevassa dibbattabhāvo antaradhāyati, asītihatthatālakkhandhappamāṇo attabhāvo nibbattati, sakalasarīraṃ jhāyati, supupphitakiṃsuko viya hoti. Dvīsu hatthesu ekekāva aṅguli, tattha mahākuddālappamāṇā nakhā honti. Tehi nakhehi attano piṭṭhimaṃsaṃ phāletvā uppāṭetvā khādanto vedanāppatto mahāravaṃ ravanto dukkhaṃ anubhoti. Sūriye atthaṅgate taṃ sarīraṃ antaradhāyati, dibbasarīraṃ nibbattati, alaṅkatapaṭiyattā dibbanāṭakitthiyo nānātūriyāni gahetvā parivārenti. So mahāsampattiṃ anubhavanto ramaṇīye ambavane dibbapāsādaṃ abhiruhati. Iti so uposathikāya itthiyā ambaphaladānassa nissandena tiyojanikaṃ ambavanaṃ paṭilabhati{pb:V:5.0003}, lañjaṃ gahetvā kūṭaḍḍakaraṇanissandena pana piṭṭhimaṃsaṃ uppāṭetvā {pb:P:5.0003} khādati, upaḍḍhūposathassa nissandena rattiṃ sampattiṃ anubhoti, soḷasasahassanāṭakitthīhi parivuto paricāresi.

Tasmiṃ {pb:M:5.0003} kāle bārāṇasirājā kāmesu dosaṃ disvā isipabbajjaṃ pabbajitvā adhogaṅgāya ramaṇīye bhūmipadese paṇṇasālaṃ kāretvā uñchācariyāya yāpento vihāsi. Athekadivasaṃ tamhā ambavanā mahāghaṭappamāṇaṃ ambapakkaṃ gaṅgāya patitvā sotena vuyhamānaṃ tassa tāpasassa paribhogatitthābhimukhaṃ agamāsi. So mukhaṃ dhovanto taṃ majjhe nadiyā āgacchantaṃ disvā udakaṃ taranto gantvā ādāya assamapadaṃ āharitvā agyāgāre ṭhapetvā satthakena phāletvā yāpanamattaṃ khāditvā sesaṃ kadalipaṇṇehi paṭicchādetvā punappunaṃ divase divase yāva parikkhayā khādi. Tasmiṃ pana khīṇe aññaṃ phalāphalaṃ khādituṃ nāsakkhi, rasataṇhāya bajjhitvā ‘‘tameva ambapakkaṃ khādissāmī’’ti nadītīraṃ gantvā nadiṃ olokento ‘‘ambaṃ alabhitvā na uṭṭhahissāmī’’ti sanniṭṭhānaṃ katvā nisīdi. So tattha nirāhāro ekampi divasaṃ, dvepi, tīṇi, catu, pañca, cha divasāni vātātapena parisussanto ambaṃ olokento nisīdi. Atha sattame divase nadīdevatā āvajjamānā taṃ kāraṇaṃ ñatvā ‘‘ayaṃ tāpaso taṇhāvasiko hutvā sattāhaṃ nirāhāro gaṅgaṃ olokento nisīdi, imassa ambapakkaṃ adātuṃ na yuttaṃ, alabhanto marissati, dassāmi tassā’’ti āgantvā gaṅgāya upari ākāse ṭhatvā tena saddhiṃ sallapantī paṭhamaṃ gāthamāha –

::hangnum
1\.
::

::gatha1
‘‘Kiṃchando kimadhippāyo, eko sammasi ghammani;
::

::gathalast
Kiṃpatthayāno kiṃ esaṃ, kena atthena brāhmaṇā’’ti.
::

Tattha **chando**ti ajjhāsayo. **Adhippāyo**ti cittaṃ. **Sammasī**ti acchasi. **Ghammanī**ti gimhe. **Esa**nti esanto. **Brāhmaṇā**ti pabbajitattā tāpasaṃ ālapati. Idaṃ vuttaṃ hoti – brāhmaṇa, tvaṃ kiṃ adhippāyo kiṃ cintento kiṃ patthento kiṃ gavesanto kenatthena imasmiṃ gaṅgātīre gaṅgaṃ olokento nisinnoti.

Taṃ {pb:P:5.0004} sutvā tāpaso nava gāthā abhāsi –

::hangnum
2\.
::

::gatha1
‘‘Yathā mahā vāridharo, kumbho supariṇāhavā;
::

::gathalast
Tathūpamaṃ ambapakkaṃ, vaṇṇagandharasuttamaṃ.
::

::hangnum
3\.
::

::gatha1
‘‘Taṃ {pb:V:5.0004}{pb:M:5.0004} vuyhamānaṃ sotena, disvānāmalamajjhime;
::

::gathalast
Pāṇībhi naṃ gahetvāna, agyāyatanamāhariṃ.
::

::hangnum
4\.
::

::gatha1
‘‘Tato kadalipattesu, nikkhipitvā sayaṃ ahaṃ;
::

::gathalast
Satthena naṃ vikappetvā, khuppipāsaṃ ahāsi me.
::

::hangnum
5\.
::

::gatha1
‘‘Sohaṃ apetadaratho, byantībhūto dukhakkhamo;
::

::gathalast
Assādaṃ nādhigacchāmi, phalesvaññesu kesuci.
::

::hangnum
6\.
::

::gatha1
‘‘Sosetvā nūna maraṇaṃ, taṃ mamaṃ āvahissati;
::

::gatha2
Ambaṃ yassa phalaṃ sādu, madhuraggaṃ manoramaṃ;
::

::gathalast
Yamuddhariṃ vuyhamānaṃ, udadhismā mahaṇṇave.
::

::hangnum
7\.
::

::gatha1
‘‘Akkhātaṃ te mayā sabbaṃ, yasmā upavasāmahaṃ;
::

::gathalast
Rammaṃ pati nisinnosmi, puthulomāyutā puthu.
::

::hangnum
8\.
::

::gatha1
‘‘Tvañca kho meva akkhāhi, attānamapalāyini;
::

::gathalast
Kā vā tvamasi kalyāṇi, kissa vā tvaṃ sumajjhime.
::

::hangnum
9\.
::

::gatha1
‘‘Ruppapaṭṭapalimaṭṭhīva, byagghīva girisānujā;
::

::gathalast
Yā santi nāriyo devesu, devānaṃ paricārikā.
::

::hangnum
10\.
::

::gatha1
‘‘Yā ca manussalokasmiṃ, rūpenānvāgatitthiyo;
::

::gatha2
Rūpena te sadisī natthi, devesu gandhabbamanussaloke;
::

::gathalast
Puṭṭhāsi me cārupubbaṅgi, brūhi nāmañca bandhave’’ti.
::

Tattha **vāridharo kumbho**ti udakaghaṭo. **Supariṇāhavā**ti susaṇṭhāno. **Vaṇṇagandharasuttama**nti vaṇṇagandharasehi uttamaṃ. **Disvānā**ti disvā. **Amalamajjhime**ti nimmalamajjhe. Devataṃ ālapanto evamāha. **Pāṇībhī**ti hatthehi. **Agyāyatanamāhari**nti attano aggihutasālaṃ āhariṃ. **Vikappetvā**ti vicchinditvā. ‘‘Vikantetvā’’tipi pāṭho. ‘‘Khādi’’nti pāṭhaseso. **Ahāsi me**ti {pb:V:5.0005} taṃ jivhagge ṭhapitamattameva satta rasaharaṇisahassāni pharitvā mama {pb:P:5.0005} khudañca pipāsañca hari. **Apetadaratho**ti vigatakāyacittadaratho{pb:M:5.0005}. Sudhābhojanaṃ bhuttassa viya hi tassa sabbadarathaṃ apahari. **Byantībhūto**ti tassa ambapakkassa vigatanto jāto, parikkhīṇaambapakko hutvāti attho. **Dukhakkhamo**ti dukkhena asātena kāyakkhamena ceva cittakkhamena ca samannāgato. Aññesu pana kadalipanasādīsu phalesu parittakampi assādaṃ nādhigacchāmi, sabbāni me jivhāya ṭhapitamattāni tittakāneva sampajjantīti dīpeti.

**Sosetvā**ti nirāhāratāya sosetvā sukkhāpetvā. **Taṃ mama**nti taṃ mama. **Yassā**ti yaṃ assa, ahosīti attho. Idaṃ vuttaṃ hoti – yaṃ phalaṃ mama sādu ahosi, yamahaṃ gambhīre puthulaudakakkhandhasaṅkhāte mahaṇṇave vuyhamānaṃ tato udadhismā uddhariṃ, taṃ ambaṃ mama maraṇaṃ āvahissatīti maññāmi, mayhaṃ taṃ alabhantassa jīvitaṃ nappavattissatīti. **Upavasāmī**ti khuppipāsāhi upagato vasāmi. **Rammaṃ pati nisinnosmī**ti ramaṇīyaṃ nadiṃ pati ahaṃ nisinno. **Puthulomāyutā puthū**ti ayaṃ nadī puthulomehi macchehi āyutā puthu vipulā, api nāma me ito sotthi bhaveyyāti adhippāyo. **Apalāyinī**ti apalāyitvā mama sammukhe ṭhiteti taṃ devataṃ ālapati. ‘‘Apalāsinī’’tipi pāṭho, palāsarahite anavajjasarīreti attho. **Kissa vā**ti kissa vā kāraṇā idhāgatāsīti pucchati.

**Rūpapaṭṭapalimaṭṭhīvā**ti suṭṭhu parimajjitakañcanapaṭṭasadisī. **Byagghīvā**ti līlāvilāsena taruṇabyagghapotikā viya. **Devāna**nti channaṃ kāmāvacaradevānaṃ. **Yā ca manussalokasmi**nti yā ca manussaloke. **Rūpenānvāgatitthiyo**ti rūpena anvāgatā itthiyo natthīti attano sambhāvanāya evamāha. Tava rūpasadisāya nāma na bhavitabbanti hissa adhippāyo. **Gandhabbamanussaloke**ti mūlagandhādinissitesu gandhabbesu ca manussaloke ca. **Cārupubbaṅgī**ti cārunā pubbaṅgena ūrulakkhaṇena samannāgate. **Nāmañca bandhave**ti attano nāmagottañca bandhave ca mayhaṃ akkhāhīti vadati.

Tato devadhītā aṭṭha gāthā abhāsi –

::hangnum
11\.
::

::gatha1
‘‘Yaṃ tvaṃ pati nisinnosi, rammaṃ brāhmaṇa kosikiṃ;
::

::gathalast
Sāhaṃ bhusālayāvutthā, varavārivahoghasā.
::

::hangnum
12\.
::

::gatha1
‘‘Nānādumagaṇākiṇṇā{pb:V:5.0006}{pb:M:5.0006}, bahukā girikandarā;
::

::gathalast
Mameva pamukhā honti, abhisandanti pāvuse.
::

::hangnum
13\.
::

::gatha1
‘‘Atho {pb:P:5.0006} bahū vanatodā, nīlavārivahindharā;
::

::gathalast
Bahukā nāgavittodā, abhisandanti vārinā.
::

::hangnum
14\.
::

::gatha1
‘‘Tā ambajambulabujā, nīpā tālā cudumbarā;
::

::gathalast
Bahūni phalajātāni, āvahanti abhiṇhaso.
::

::hangnum
15\.
::

::gatha1
‘‘Yaṃ kiñci ubhato tīre, phalaṃ patati ambuni;
::

::gathalast
Asaṃsayaṃ taṃ sotassa, phalaṃ hoti vasānugaṃ.
::

::hangnum
16\.
::

::gatha1
‘‘Etadaññāya medhāvi, puthupañña suṇohi me;
::

::gathalast
Mā rocaya mabhisaṅgaṃ, paṭisedha janādhipa.
::

::hangnum
17\.
::

::gatha1
‘‘Na vāhaṃ vaḍḍhavaṃ maññe, yaṃ tvaṃ raṭṭhābhivaḍḍhana;
::

::gathalast
Āceyyamāno rājisi, maraṇaṃ abhikaṅkhasi.
::

::hangnum
18\.
::

::gatha1
‘‘Tassa jānanti pitaro, gandhabbā ca sadevakā;
::

::gatha2
Ye cāpi isayo loke, saññatattā tapassino;
::

::gathalast
Asaṃsayaṃ tepi jānanti, paṭṭhabhūtā yasassino’’ti.
::

Tattha **kosiki**nti yaṃ tvaṃ, brāhmaṇa, rammaṃ kosikiṃ gaṅgaṃ pati nisinno. **Bhusālayāvutthā**ti bhuse caṇḍasote ālayo yassa vimānassa, tasmiṃ adhivatthā, gaṅgaṭṭhakavimānavāsinīti attho. **Varavārivahoghasā**ti varavārivahena oghena samannāgatā. **Pamukhā**ti tā vuttappakārā girikandarā maṃ pamukhaṃ karonti, ahaṃ tāsaṃ pāmokkhā homīti dasseti. **Abhisandantī**ti sandanti pavattanti, tato tato āgantvā maṃ kosikigaṅgaṃ pavisantīti attho. **Vanatodā**ti na kevalaṃ kandarāva, atha kho bahū vanatodā tamhā tamhā vanamhā udakānipi maṃ bahūni pavisanti. **Nīlavārivahindharā**ti maṇivaṇṇena nīlavārinā yutte udakakkhandhasaṅkhāte vahe dhārayantiyo. **Nāgavittodā**ti nāgānaṃ vittikārena dhanasaṅkhātena vā udakena {pb:V:5.0007} samannāgatā. **Vārinā**ti evarūpā hi bahū nadiyo maṃ vārināva abhisandanti pūrentīti dasseti.

**Tā**ti {pb:M:5.0007} tā nadiyo. **Āvahantī**ti etāni ambādīni ākaḍḍhanti. Sabbāni hi etāni upayogatthe paccattavacanāni. Atha vā **tā**ti upayogabahuvacanaṃ. **Āvahantī**ti imāni ambādīni tā nadiyo āgacchanti, upagacchantīti attho, evaṃ upagatāni pana mama sotaṃ pavisantīti adhippāyo. **Sotassā**ti yaṃ ubhato tīre jātarukkhehi phalaṃ mama ambuni patati, sabbaṃ taṃ mama sotasseva vasānugaṃ hoti. Natthettha saṃsayoti evaṃ ambapakkassa nadīsotena āgamanakāraṇaṃ kathesi.

**Medhāvi puthupaññā**ti ubhayaṃ ālapanameva. **Mā rocayā**ti evaṃ taṇhābhisaṅgaṃ mā rocaya. **Paṭisedhā**ti paṭisedhehi nanti rājānaṃ ovadati. **Vaḍḍhava**nti paññāvaḍḍhabhāvaṃ paṇḍitabhāvaṃ. **Raṭṭhābhivaḍḍhanā**ti {pb:P:5.0007} raṭṭhassa abhivaḍḍhana. **Āceyyamāno**ti maṃsalohitehi āciyanto vaḍḍhanto, taruṇova hutvāti attho. **Rājisī**ti taṃ ālapati. Idaṃ vuttaṃ hoti – yaṃ tvaṃ nirāhāratāya sussamāno taruṇova samāno ambalobhena maraṇaṃ abhikaṅkhasi, na ve ahaṃ tava imaṃ paṇḍitabhāvaṃ maññāmīti.

**Tassā**ti yo puggalo taṇhāvasiko hoti, tassa taṇhāvasikabhāvaṃ ‘‘pitaro’’ti saṅkhaṃ gatā brahmāno ca saddhiṃ kāmāvacaradevehi gandhabbā ca vuttappakārā dibbacakkhukā isayo ca asaṃsayaṃ jānanti. Anacchariyañcetaṃ, yaṃ te iddhimanto jāneyyuṃ, ‘‘asuko hi nāma taṇhāvasiko hotī’’ti. Puna tesaṃ bhāsamānānaṃ vacanaṃ sutvā yepi tesaṃ paṭṭhabhūtā yasassino paricārakā, tepi jānanti. Pāpakammaṃ karontassa hi raho nāma natthīti tāpasassa saṃvegaṃ uppādentī evamāha.

Tato tāpaso catasso gāthā abhāsi –

::hangnum
19\.
::

::gatha1
‘‘Evaṃ viditvā vidū sabbadhammaṃ, viddhaṃsanaṃ cavanaṃ jīvitassa;
::

::gathalast
Na cīyatī tassa narassa pāpaṃ, sace na ceteti vadhāya tassa.
::

::hangnum
20\.
::

::gatha1
‘‘Isipūgasamaññāte{pb:M:5.0008}, evaṃ lokyā viditā sati;
::

::gathalast
Anariyaparisambhāse, pāpakammaṃ jigīsasi.
::

::hangnum
21\.
::

::gatha1
‘‘Sace {pb:V:5.0008} ahaṃ marissāmi, tīre te puthusussoṇi;
::

::gathalast
Asaṃsayaṃ taṃ asiloko, mayi pete āgamissati.
::

::hangnum
22\.
::

::gatha1
‘‘Tasmā hi pāpakaṃ kammaṃ, rakkhasseva sumajjhime;
::

::gathalast
Mā taṃ sabbo jano pacchā, pakuṭṭhāyi mayi mate’’ti.
::

Tattha **evaṃ viditvā**ti yathā ahaṃ sīlañca aniccatañca jānāmi, evaṃ jānitvā ṭhitassa. **Vidū**ti viduno. **Sabbadhamma**nti sabbaṃ sucaritadhammaṃ. Tividhañhi sucaritaṃ idha sabbadhammoti adhippetaṃ. **Viddhaṃsana**nti bhaṅgaṃ. **Cavana**nti cutiṃ. **Jīvitassā**ti āyuno. Idaṃ vuttaṃ hoti – evaṃ viditvā ṭhitassa paṇḍitassa sabbaṃ sucaritadhammaṃ jīvitassa ca aniccataṃ jānantassa evarūpassa narassa pāpaṃ na cīyati na vaḍḍhati. **Sace na ceteti vadhāya tassā**ti tassa saṅkhaṃ gatassa parapuggalassa vadhāya na ceteti na pakappeti, neva parapuggalaṃ vadhāya ceteti, nāpi parasantakaṃ vināseti, ahañca kassaci vadhāya acetetvā kevalaṃ ambapakke āsaṅgaṃ katvā gaṅgaṃ olokento nisinno, tvaṃ mayhaṃ kiṃ nāma akusalaṃ passasīti.

**Isipūgasamaññāte**ti {pb:P:5.0008} isigaṇena suṭṭhu aññāte isīnaṃ sammate. **Evaṃ lokyā**ti tvaṃ nāma pāpapavāhanena lokassa hitāti evaṃ viditā. **Satī**ti sati sobhane uttameti ālapanametaṃ. **Anariyaparisambhāse**ti ‘‘tassa jānanti pitaro’’tiādikāya asundarāya paribhāsāya samannāgate. **Jigīsasī**ti mayi pāpe asaṃvijjantepi maṃ evaṃ paribhāsantī ca paramaraṇaṃ ajjhupekkhantī ca attano pāpakammaṃ gavesasi uppādesi. **Tīre te**ti tava gaṅgātīre. **Puthusussoṇī**ti puthulāya sundarāya soṇiyā samannāgate. **Pete**ti ambapakkaṃ alabhitvā paralokaṃ gate, mateti attho. **Pakuṭṭhāyī**ti akkosi garahi nindi. ‘‘Pakvatthāsī’’tipi pāṭho.

Taṃ {pb:M:5.0009} sutvā devadhītā pañca gāthā abhāsi –

::hangnum
23\.
::

::gatha1
‘‘Aññātametaṃ avisayhasāhi, attānamambañca dadāmi te taṃ;
::

::gathalast
Yo dubbaje kāmaguṇe pahāya, santiñca dhammañca adhiṭṭhitosi.
::

::hangnum
24\.
::

::gatha1
‘‘Yo {pb:V:5.0009} hitvā pubbasaññogaṃ, pacchāsaṃyojane ṭhito;
::

::gathalast
Adhammañceva carati, pāpañcassa pavaḍḍhati.
::

::hangnum
25\.
::

::gatha1
‘‘Ehi taṃ pāpayissāmi, kāmaṃ appossuko bhava;
::

::gathalast
Upanayāmi sītasmiṃ, viharāhi anussuko.
::

::hangnum
26\.
::

::gatha1
‘‘Taṃ puppharasamattebhi, vakkaṅgehi arindama;
::

::gatha2
Koñcā mayūrā diviyā, kolaṭṭhimadhusāḷikā;
::

::gathalast
Kūjitā haṃsapūgehi, kokilettha pabodhare.
::

::hangnum
27\.
::

::gatha1
‘‘Ambettha vippasākhaggā, palālakhalasannibhā;
::

::gathalast
Kosambasalaḷā nīpā, pakkatālavilambino’’ti.
::

Tattha **aññātameta**nti ‘‘garahā te bhavissatīti vadanto ambapakkatthāya vadasī’’ti etaṃ kāraṇaṃ mayā aññātaṃ. **Avisayhasāhī**ti rājāno nāma dussahaṃ sahanti, tena naṃ ālapantī evamāha. **Attāna**nti taṃ āliṅgitvā ambavanaṃ nayantī attānañca te dadāmi tañca ambaṃ. **Kāmaguṇe**ti kañcanamālāsetacchattapaṭimaṇḍite vatthukāme. **Santiñca dhammañcā**ti dussīlyavūpasamena santisaṅkhātaṃ sīlañceva sucaritadhammañca. **Adhiṭṭhitosī**ti yo tvaṃ ime guṇe upagato, etesu vā patiṭṭhitoti attho.

**Pubbasaññoga**nti purimabandhanaṃ. **Pacchāsaṃyojane**ti pacchimabandhane. Idaṃ vuttaṃ hoti – ambho tāpasa yo mahantaṃ rajjasirivibhavaṃ pahāya ambapakkamatte {pb:P:5.0009} rasataṇhāya bajjhitvā vātātapaṃ agaṇetvā nadītīre sussamāno nisīdati, so mahāsamuddaṃ taritvā velante saṃsīdanapuggalasadiso. Yo puggalo rasataṇhāvasiko adhammañceva carati, rasataṇhāvasena kariyamānaṃ pāpañcassa pavaḍḍhatīti. Iti sā tāpasaṃ garahantī evamāha.

**Kāmaṃ appossuko bhavā**ti ekaṃseneva ambapakke nirālayo hohi. **Sītasmi**nti sītale ambavane. **Ta**nti evaṃ vadamānāva devatā tāpasaṃ {pb:M:5.0010} āliṅgitvā ure nipajjāpetvā ākāse pakkhantā tiyojanikaṃ dibbaambavanaṃ disvā sakuṇasaddañca sutvā tāpasassa ācikkhantī ‘‘ta’’nti evamāha. **Puppharasamattebhī**ti puppharasena mattehi. **Vakkaṅgehī**ti vaṅkagīvehi sakuṇehi abhināditanti {pb:V:5.0010} attho. Idāni te sakuṇe ācikkhantī ‘‘koñcā’’tiādimāha. Tattha **diviyā**ti dibyā. **Kolaṭṭhimadhusāḷikā**ti kolaṭṭhisakuṇā ca nāma suvaṇṇasāḷikā sakuṇā ca. Ete dibbasakuṇā ettha vasantīti dasseti. **Kūjitā haṃsapūgehī**ti haṃsagaṇehi upakūjitā viravasaṅghaṭṭitā. **Kokilettha pabodhare**ti ettha ambavane kokilā vassantiyo attānaṃ pabodhenti ñāpenti. **Ambetthā**ti ambā ettha. **Vippasākhaggā**ti phalabhārena onamitasākhaggā. **Palālakhalasannibhā**ti pupphasannicayena sālipalālakhalasadisā. **Pakkatālavilambino**ti pakkatālaphalavilambino. Evarūpā rukkhā ca ettha atthīti ambavanaṃ vaṇṇeti.

Vaṇṇayitvā ca pana tāpasaṃ tattha otāretvā ‘‘imasmiṃ ambavane ambāni khādanto attano taṇhaṃ pūrehī’’ti vatvā pakkāmi. Tāpaso ambāni khāditvā taṇhaṃ pūretvā vissamitvā ambavane vicaranto taṃ petaṃ dukkhaṃ anubhavantaṃ disvā kiñci vattuṃ nāsakkhi. Sūriye pana atthaṅgate taṃ nāṭakitthiparivāritaṃ dibbasampattiṃ anubhavamānaṃ disvā tisso gāthā abhāsi –

::hangnum
28\.
::

::gatha1
‘‘Mālī kiriṭī kāyūrī, aṅgadī candanussado;
::

::gathalast
Rattiṃ tvaṃ paricāresi, divā vedesi vedanaṃ.
::

::hangnum
29\.
::

::gatha1
‘‘Soḷasitthisahassāni, yā temā paricārikā;
::

::gathalast
Evaṃ mahānubhāvosi, abbhuto lomahaṃsano.
::

::hangnum
30\.
::

::gatha1
‘‘Kiṃ kammamakarī pubbe, pāpaṃ attadukhāvahaṃ;
::

::gathalast
Yaṃ karitvā manussesu, piṭṭhimaṃsāni khādasī’’ti.
::

Tattha **mālī**ti dibbamālādharo. **Kiriṭī**ti dibbaveṭhanadharo. **Kāyūrī**ti dibbābharaṇapaṭimaṇḍito. **Aṅgadī**ti dibbaṅgadasamannāgato. **Candanussado**ti {pb:P:5.0010} dibbacandanavilitto. **Paricāresī**ti indriyāni dibbavisayesu cāresi. **Divā**ti divā {pb:M:5.0011} pana mahādukkhaṃ anubhosi. **Yā temā**ti yā te imā. **Abbhuto**ti manussaloke abhūtapubbo. **Lomahaṃsano**ti ye taṃ passanti, tesaṃ lomāni haṃsanti. **Pubbe**ti purimabhave. **Attadukhāvaha**nti attano dukkhāvahaṃ. **Manussesū**ti yaṃ manussaloke katvā idāni attano piṭṭhimaṃsāni khādasīti pucchati.

Peto {pb:V:5.0011} taṃ sañjānitvā ‘‘tumhe maṃ na sañjānātha, ahaṃ tumhākaṃ purohito ahosiṃ, idaṃ me rattiṃ sukhānubhavanaṃ tumhe nissāya katassa upaḍḍhūposathassa nissandena laddhaṃ, divā dukkhānubhavanaṃ pana mayā pakatassa pāpasseva nissandena. Ahañhi tumhehi vinicchaye ṭhapito kūṭaḍḍaṃ karitvā lañjaṃ gahetvā parapiṭṭhimaṃsiko hutvā tassa divā katassa kammassa nissandena idaṃ dukkhaṃ anubhavāmī’’ti vatvā gāthādvayamāha –

::hangnum
31\.
::

::gatha1
‘‘Ajjhenāni paṭiggayha, kāmesu gadhito ahaṃ;
::

::gathalast
Acariṃ dīghamaddhānaṃ, paresaṃ ahitāyahaṃ.
::

::hangnum
32\.
::

::gatha1
‘‘Yo piṭṭhimaṃsiko hoti, evaṃ ukkacca khādati;
::

::gathalast
Yathāhaṃ ajja khādāmi, piṭṭhimaṃsāni attano’’ti.
::

Tattha **ajjhenānī**ti vede. **Paṭiggayhā**ti paṭiggahetvā adhīyitvā. **Acari**nti paṭipajjiṃ. **Ahitāyaha**nti ahitāya atthanāsanāya ahaṃ. **Yo piṭṭhimaṃsiko**ti yo puggalo paresaṃ piṭṭhimaṃsakhādako pisuṇo hoti. **Ukkaccā**ti ukkantitvā.

Idañca pana vatvā tāpasaṃ pucchi – ‘‘tumhe kathaṃ idhāgatā’’ti. Tāpaso sabbaṃ vitthārena kathesi. ‘‘Idāni pana, bhante, idheva vasissatha, gamissathā’’ti. ‘‘Na vasissāmi, assamapadaṃyeva gamissāmī’’ti. Peto ‘‘sādhu, bhante, ahaṃ vo nibaddhaṃ ambapakkena upaṭṭhahissāmī’’ti vatvā attano ānubhāvena assamapadeyeva otāretvā ‘‘anukkaṇṭhā idheva vasathā’’ti paṭiññaṃ gahetvā gato. Tato paṭṭhāya nibaddhaṃ ambapakkena upaṭṭhahi. Tāpaso taṃ paribhuñjanto kasiṇaparikammaṃ katvā jhānābhiññā nibbattetvā brahmalokaparāyaṇo ahosi.

Satthā {pb:P:5.0011} upāsakānaṃ imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne keci sotāpannā ahesuṃ, {pb:M:5.0012} keci sakadāgāmino, keci anāgāmino. Tadā devadhītā uppalavaṇṇā ahosi, tāpaso pana ahameva ahosinti.

::centre
Kiṃchandajātakavaṇṇanā paṭhamā.
::



[512] 2. Kumbhajātakavaṇṇanā

**Ko** {pb:V:5.0012} **pāturāsī**ti idaṃ satthā jetavane viharanto visākhāya sahāyikā surāpītā pañcasatā itthiyo ārabbha kathesi. Sāvatthiyaṃ kira surāchaṇe saṅghuṭṭhe tā pañcasatā itthiyo sāmikānaṃ chaṇe kīḷamānānaṃ tikkhasuraṃ paṭiyādetvā ‘‘chaṇaṃ kīḷissāmā’’ti sabbāpi visākhāya santikaṃ gantvā ‘‘sahāyike chaṇaṃ kīḷissāmā’’ti vatvā ‘‘ayaṃ surāchaṇo, na ahaṃ suraṃ pivissāmī’’ti vutte – ‘‘tumhe sammāsambuddhassa dānaṃ detha, mayaṃ chaṇaṃ karissāmā’’ti āhaṃsu. Sā ‘‘sādhū’’ti sampaṭicchitvā tā uyyojetvā satthāraṃ nimantāpetvā mahādānaṃ pavattetvā bahuṃ gandhamālaṃ ādāya sāyanhasamaye dhammakathaṃ sotuṃ tāhi parivutā jetavanaṃ agamāsi. Tā panitthiyo suraṃ pivamānāva tāya saddhiṃ gantvā dvārakoṭṭhake ṭhatvā suraṃ pivitvāva tāya saddhiṃ satthu santikaṃ agamaṃsu. Visākhā satthāraṃ vanditvā ekamantaṃ nisīdi, itarāsu ekaccā satthu santikeyeva nacciṃsu, ekaccā gāyiṃsu, ekaccā hatthakukkuccapādakukkuccāni, ekaccā kalahaṃ akaṃsu.

Satthā tāsaṃ saṃvegajananatthāya bhamukalomato raṃsī vissajjesi, andhakāratimisā ahosi. Tā bhītā ahesuṃ maraṇabhayatajjitā, tena tāsaṃ surā jīri. Satthā nisinnapallaṅke antarahito sinerumuddhani ṭhatvā uṇṇalomato raṃsī vissajjesi, candasūriyasahassuggamanaṃ viya ahosi. Satthā tattha ṭhitova tāsaṃ saṃvegajananatthāya –

::gatha1
‘‘Ko nu hāso kimānando, niccaṃ pajjalite sati;
::

::gathalast
Andhakārena onaddhā, padīpaṃ na gavesathā’’ti. (dha. pa. 146) –
::

::unindented
Imaṃ gāthamāha. Gāthāpariyosāne tā pañcasatāpi sotāpattiphale patiṭṭhahiṃsu. Satthā āgantvā gandhakuṭichāyāya buddhāsane nisīdi. Atha {pb:M:5.0013} naṃ visākhā vanditvā, ‘‘bhante, idaṃ hirottappabhedakaṃ surāpānaṃ nāma kadā uppanna’’nti pucchi. So tassā ācikkhanto atītaṃ āhari.
::

Atīte {pb:P:5.0012} bārāṇasiyaṃ brahmadatte rajjaṃ kārente eko kāsiraṭṭhavāsī suro nāma vanacarako bhaṇḍapariyesanatthāya himavantaṃ agamāsi. Tattheko rukkho uggantvā porisamatte ṭhāne tidhākappo ahosi. Tassa tiṇṇaṃ kappānaṃ antare cāṭippamāṇo āvāṭo ahosi. So deve vassante udakena pūrito, taṃ parivāretvā harītakī āmalakī maricagaccho ca ahosi{pb:V:5.0013}, tesaṃ pakkāni phalāni chijjitvā tattha patanti. Tassāvidūre sayaṃjātasāli jāto, tato suvakā sālisīsāni āharitvā tasmiṃ rukkhe nisīditvā khādanti. Tesaṃ khādamānānaṃ sālīpi taṇḍulāpi tattha patanti. Iti taṃ udakaṃ sūriyasantāpena paccamānaṃ rasaṃ lohitavaṇṇaṃ ahosi. Nidāghasamaye pipāsitā sakuṇagaṇā āgantvā taṃ pivitvā mattā parivattitvā rukkhamūle patiṃsu, tasmiṃ thokaṃ niddāyitvā vikūjamānā pakkamanti. Rukkhasunakhamakkaṭādīsupi eseva nayo. Vanacarako taṃ disvā ‘‘sace idaṃ visaṃ bhaveyya, ime mareyyuṃ, ime pana thokaṃ niddāyitvā yathāsukhaṃ gacchanti, nayidaṃ visa’’nti sayaṃ pivitvā matto hutvā maṃsaṃ khāditukāmo ahosi. Tato aggiṃ katvā rukkhamūle patite tittirakukkuṭādayo māretvā maṃsaṃ aṅgāre pacitvā ekena hatthena naccanto ekena maṃsaṃ khādanto ekāhadvīhaṃ tattheva ahosi.

Tato pana avidūre eko varuṇo nāma tāpaso vasati. Vanacarako aññadāpi tassa santikaṃ gacchati. Athassa etadahosi – ‘‘idaṃ pānaṃ tāpasena saddhiṃ pivissāmī’’ti. So ekaṃ veḷunāḷikaṃ pūretvā pakkamaṃsena saddhiṃ āharitvā paṇṇasālaṃ gantvā, ‘‘bhante, imaṃ {pb:P:5.0013} pivathā’’ti vatvā ubhopi maṃsaṃ khādantā piviṃsu. Iti surena ca varuṇena ca diṭṭhattā tassa pānassa ‘‘surā’’ti ca ‘‘varuṇā’’ti ca nāmaṃ jātaṃ. Te ubhopi ‘‘attheso upāyo’’ti veḷunāḷiyo pūretvā kājenādāya paccantanagaraṃ gantvā ‘‘pānakārakā nāma āgatā’’ti rañño ārocāpesuṃ. Rājā ne pakkosāpesi, te tassa pānaṃ upanesuṃ. Rājā dve tayo vāre pivitvā majji, tassa taṃ ekāhadvīhamattameva ahosi. Atha {pb:M:5.0014} ne ‘‘aññampi atthī’’ti pucchi. ‘‘Atthi, devā’’ti. ‘‘Kuhi’’nti? ‘‘Himavante devā’’ti. ‘‘Tena hi ānethā’’ti. Te gantvā ekadve vāre ānetvā ‘‘nibaddhaṃ gantuṃ na sakkhissāmā’’ti sambhāre sallakkhetvā tassa rukkhassa tacaṃ ādiṃ katvā sabbasambhāre pakkhipitvā nagare suraṃ kariṃsu. Nāgarā suraṃ pivitvā pamādaṃ āpannā duggatā ahesuṃ, nagaraṃ suññaṃ viya ahosi, tena pānakārakā tato palāyitvā bārāṇasiṃ gantvā ‘‘pānakārakā āgatā’’ti rañño ārocāpesuṃ. Rājā ne pakkosāpetvā paribbayaṃ adāsi. Te tatthāpi suraṃ akaṃsu, tampi nagaraṃ tatheva vinassi, tato palāyitvā sāketaṃ, sāketato sāvatthiṃ agamaṃsu.

Tadā sāvatthiyaṃ sabbamitto nāma rājā ahosi. So tesaṃ saṅgahaṃ katvā ‘‘kena vo attho’’ti pucchitvā ‘‘sambhāramūlena ceva sālipiṭṭhena ca pañcahi cāṭisatehi cā’’ti vutte sabbaṃ dāpesi. Te pañcasu cāṭisatesu suraṃ saṇṭhāpetvā mūsikabhayena cāṭirakkhaṇatthāya ekekāya {pb:V:5.0014} cāṭiyā santike ekekaṃ biḷāraṃ bandhiṃsu. Te paccitvā uttaraṇakāle cāṭikucchīsu paggharantaṃ suraṃ pivitvā mattā niddāyiṃsu. Mūsikā āgantvā tesaṃ kaṇṇanāsikadāṭhikanaṅguṭṭhe khāditvā agamaṃsu. ‘‘Biḷārā suraṃ pivitvā matā’’ti {pb:P:5.0014} āyuttakapurisā rañño ārocesuṃ. Rājā ‘‘visakārakā ete bhavissantī’’ti tesaṃ dvinnampi janānaṃ sīsāni chindāpesi. Te ‘‘suraṃ deva, madhuraṃ devā’’ti viravantāva mariṃsu. Rājā te mārāpetvā ‘‘cāṭiyo bhindathā’’ti āṇāpesi. Biḷārāpi surāya jiṇṇāya uṭṭhahitvā kīḷantā vicariṃsu, te disvā rañño ārocesuṃ. Rājā ‘‘sace visaṃ assa, ete mareyyuṃ, madhureneva bhavitabbaṃ, pivissāmi na’’nti nagaraṃ alaṅkārāpetvā rājaṅgaṇe maṇḍapaṃ kārāpetvā alaṅkatamaṇḍape samussitasetacchatte rājapallaṅke nisīditvā amaccagaṇaparivuto suraṃ pātuṃ ārabhi.

Tadā sakko devarājā ‘‘ke nu kho mātupaṭṭhānādīsu appamattā tīṇi sucaritāni pūrentī’’ti lokaṃ volokento taṃ rājānaṃ suraṃ pātuṃ nisinnaṃ disvā ‘‘sacāyaṃ suraṃ pivissati, sakalajambudīpo nassissati. Yathā na pivissati, tathā naṃ karissāmī’’ti ekaṃ surāpuṇṇaṃ kumbhaṃ hatthatale ṭhapetvā brāhmaṇavesenāgantvā rañño sammukhaṭṭhāne ākāse ṭhatvā {pb:M:5.0015} ‘‘imaṃ kumbhaṃ kiṇātha, imaṃ kumbhaṃ kiṇāthā’’ti āha. Sabbamittarājā taṃ tathā vadantaṃ ākāse ṭhitaṃ disvā ‘‘kuto nu kho brāhmaṇo āgacchatī’’ti tena saddhiṃ sallapanto tisso gāthā abhāsi –

::hangnum
33\.
::

::gatha1
‘‘Ko pāturāsī tidivā nabhamhi, obhāsayaṃ saṃvariṃ candimāva;
::

::gathalast
Gattehi te rasmiyo niccharanti, sateratā vijjurivantalikkhe.
::

::hangnum
34\.
::

::gatha1
‘‘So chinnavātaṃ kamasī aghamhi, vehāyasaṃ gacchasi tiṭṭhasī ca;
::

::gathalast
Iddhī nu te vatthukatā subhāvitā, anaddhagūnaṃ api devatānaṃ.
::

::hangnum
35\.
::

::gatha1
‘‘Vehāyasaṃ gammamāgamma tiṭṭhasi, kumbhaṃ kiṇāthāti yametamatthaṃ;
::

::gathalast
Ko {pb:P:5.0015} vā tuvaṃ kissa vā tāya kumbho, akkhāhi me brāhmaṇa etamattha’’nti.
::

Tattha **ko pāturāsī**ti kuto pātubhūtosi, kuto āgatosīti attho. **Tidivā nabhamhī**ti kiṃ tāvatiṃsabhavanā āgantvā idha nabhamhi ākāse pākaṭo jātosīti pucchati. **Saṃvari**nti rattiṃ. **Sateratā**ti evaṃnāmikā. **So**ti so tvaṃ. **Chinnavāta**nti valāhakopi tāva vātena {pb:V:5.0015} kamati, tassa pana sopi vāto natthi, tenevamāha. **Kamasī**ti pavattesi. **Aghamhī**ti appaṭighe ākāse. **Vatthukatā**ti vatthu viya patiṭṭhā viya katā. **Anaddhagūnaṃ api devatāna**nti yā padasā addhānaṃ agamanena anaddhagūnaṃ devatānaṃ iddhi, sā api tava subhāvitāti pucchati. **Vehāyasaṃ gammamāgammā**ti ākāse pavattaṃ padavītihāraṃ paṭicca nissāya. ‘‘Tiṭṭhasī’’ti imassa ‘‘ko vā tuva’’nti iminā sambandho, evaṃ tiṭṭhamāno ko vā tvanti attho. **Yametamattha**nti yaṃ etaṃ vadasi. Imassa ‘‘kissa vā tāya’’nti iminā sambandho, yaṃ etaṃ kumbhaṃ kiṇāthāti vadasi, kissa vā te ayaṃ kumbhoti attho.

Tato {pb:M:5.0016} sakko ‘‘tena hi suṇāhī’’ti vatvā surāya dose dassento āha –

::hangnum
36\.
::

::gatha1
‘‘Na sappikumbho napi telakumbho, na phāṇitassa na madhussa kumbho;
::

::gathalast
Kumbhassa vajjāni anappakāni, dose bahū kumbhagate suṇātha.
::

::hangnum
37\.
::

::gatha1
‘‘Gaḷeyya yaṃ pitvā pate papātaṃ, sobbhaṃ guhaṃ candaniyoḷigallaṃ;
::

::gathalast
Bahumpi bhuñjeyya abhojaneyyaṃ, tassā puṇṇaṃ kumbhamimaṃ kiṇātha.
::

::hangnum
38\.
::

::gatha1
‘‘Yaṃ pitvā cittasmiṃ anesamāno, āhiṇḍatī goriva bhakkhasādī;
::

::gathalast
Anāthamāno {pb:P:5.0016} upagāyati naccati ca, tassā puṇṇaṃ kumbhamimaṃ kiṇātha.
::

::hangnum
39\.
::

::gatha1
‘‘Yaṃ ve pivitvā acelova naggo, careyya gāme visikhantarāni;
::

::gathalast
Sammūḷhacitto ativelasāyī, tassā puṇṇaṃ kumbhamimaṃ kiṇātha.
::

::hangnum
40\.
::

::gatha1
‘‘Yaṃ pitvā uṭṭhāya pavedhamāno, sīsañca bāhuñca pacālayanto;
::

::gathalast
So naccatī dārukaṭallakova, tassā puṇṇaṃ kumbhamimaṃ kiṇātha.
::

::hangnum
41\.
::

::gatha1
‘‘Yaṃ ve pivitvā aggidaḍḍhā sayanti, atho sigālehipi khāditāse;
::

::gathalast
Bandhaṃ vadhaṃ bhogajāniñcupenti, tassā puṇṇaṃ kumbhamimaṃ kiṇātha.
::

::hangnum
42\.
::

::gatha1
‘‘Yaṃ {pb:M:5.0017} pitvā bhāseyya abhāsaneyyaṃ, sabhāyamāsīno apetavattho;
::

::gathalast
Sammakkhito vantagato byasanno, tassā puṇṇaṃ kumbhamimaṃ kiṇātha.
::

::hangnum
43\.
::

::gatha1
‘‘Yaṃ {pb:V:5.0016} ve pivitvā ukkaṭṭho āvilakkho, mameva sabbapathavīti maññe;
::

::gathalast
Na me samo cāturantopi rājā, tassā puṇṇaṃ kumbhamimaṃ kiṇātha.
::

::hangnum
44\.
::

::gatha1
‘‘Mānātimānā kalahāni pesuṇī, dubbaṇṇinī naggayinī palāyinī;
::

::gathalast
Corāna dhuttāna gatī niketo, tassā puṇṇaṃ kumbhamimaṃ kiṇātha.
::

::hangnum
45\.
::

::gatha1
‘‘Iddhāni phītāni kulāni assu, anekasāhassadhanāni loke;
::

::gathalast
Ucchinnadāyajjakatānimāya, tassā puṇṇaṃ kumbhamimaṃ kiṇātha.
::

::hangnum
46\.
::

::gatha1
‘‘Dhaññaṃ dhanaṃ rajataṃ jātarūpaṃ, khettaṃ gavaṃ yattha vināsayanti;
::

::gathalast
Ucchedanī vittagataṃ kulānaṃ, tassā puṇṇaṃ kumbhamimaṃ kiṇātha.
::

::hangnum
47\.
::

::gatha1
‘‘Yaṃ {pb:P:5.0017} ve pitvā dittarūpova poso, akkosati mātaraṃ pitarañca;
::

::gathalast
Sassumpi gaṇheyya athopi suṇhaṃ, tassā puṇṇaṃ kumbhamimaṃ kiṇātha.
::

::hangnum
48\.
::

::gatha1
‘‘Yaṃ ve pitvā dittarūpāva nārī, akkosatī sassuraṃ sāmikañca;
::

::gathalast
Dāsampi gaṇhe paricārikampi, tassā puṇṇaṃ kumbhamimaṃ kiṇātha.
::

::hangnum
49\.
::

::gatha1
‘‘Yaṃ {pb:M:5.0018} ve pivitvāna haneyya poso, dhamme ṭhitaṃ samaṇaṃ brāhmaṇaṃ vā;
::

::gathalast
Gacche apāyampi tatonidānaṃ, tassā puṇṇaṃ kumbhamimaṃ kiṇātha.
::

::hangnum
50\.
::

::gatha1
‘‘Yaṃ ve pivitvā duccaritaṃ caranti, kāyena vācāya ca cetasā ca;
::

::gathalast
Nirayaṃ vajanti duccaritaṃ caritvā, tassā puṇṇaṃ kumbhamimaṃ kiṇātha.
::

::hangnum
51\.
::

::gatha1
‘‘Yaṃ yācamānā na labhanti pubbe, bahuṃ hiraññampi pariccajantā;
::

::gathalast
So taṃ pivitvā alikaṃ bhaṇāti, tassā puṇṇaṃ kumbhamimaṃ kiṇātha.
::

::hangnum
52\.
::

::gatha1
‘‘Yaṃ ve pitvā pesane pesiyanto, accāyike karaṇīyamhi jāte;
::

::gathalast
Atthampi so nappajānāti vutto, tassā puṇṇaṃ kumbhamimaṃ kiṇātha.
::

::hangnum
53\.
::

::gatha1
‘‘Hirīmanāpi {pb:V:5.0017} ahirīkabhāvaṃ, pātuṃ karonti madanāya mattā;
::

::gathalast
Dhīrāpi santā bahukaṃ bhaṇanti, tassā puṇṇaṃ kumbhamimaṃ kiṇātha.
::

::hangnum
54\.
::

::gatha1
‘‘Yaṃ ve pitvā ekathūpā sayanti, anāsakā thaṇḍiladukkhaseyyaṃ;
::

::gathalast
Dubbaṇṇiyaṃ āyasakyañcupenti, tassā puṇṇaṃ kumbhamimaṃ kiṇātha.
::

::hangnum
55\.
::

::gatha1
‘‘Yaṃ ve pitvā pattakhandhā sayanti, gāvo kūṭahatāva na {pb:P:5.0018} hi vāruṇiyā;
::

::gathalast
Vego narena susahoriva, tassā puṇṇaṃ kumbhamimaṃ kiṇātha.
::

::hangnum
56\.
::

::gatha1
‘‘Yaṃ {pb:M:5.0019} manussā vivajjanti, sappaṃ ghoravisamiva;
::

::gathalast
Taṃ loke visasamānaṃ, ko naro pātumarahati.
::

::hangnum
57\.
::

::gatha1
‘‘Yaṃ ve pitvā andhakaveṇḍaputtā, samuddatīre paricārayantā;
::

::gathalast
Upakkamuṃ musalebhi aññamaññaṃ, tassā puṇṇaṃ kumbhamimaṃ kiṇātha.
::

::hangnum
58\.
::

::gatha1
‘‘Yaṃ ve pitvā pubbadevā pamattā, tidivā cutā sassatiyā samāyā;
::

::gathalast
Taṃ tādisaṃ majjamimaṃ niratthakaṃ, jānaṃ mahārāja kathaṃ piveyya.
::

::hangnum
59\.
::

::gatha1
‘‘Nayimasmiṃ kumbhasmiṃ dadhi vā madhu vā, evaṃ abhiññāya kiṇāhi rāja;
::

::gathalast
Evañhimaṃ kumbhagatā mayā te, akkhātarūpaṃ tava sabbamittā’’ti.
::

Tattha **vajjānī**tiādīnavā. **Gaḷeyyā**ti gacchanto pade pade parivatteyya. **Yaṃ pitvā pate**ti yaṃ pivitvā pateyya. **Sobbha**nti āvāṭaṃ. **Candaniyoḷigalla**nti candanikañca oḷigallañca. **Abhojaneyya**nti bhuñjituṃ ayuttaṃ. **Anesamāno**ti anissaro. **Gorivā**ti goṇo viya. **Bhakkhasādī**ti purāṇakasaṭakhādako, yathā so tattha tattha bhakkhasaṃ pariyesanto āhiṇḍati, evaṃ āhiṇḍatīti attho. **Anāthamāno**ti niravassayo anātho viya. **Upagāyatī**ti aññaṃ gāyantaṃ disvā upagantvā gāyati. **Acelovā**ti acelako viya. **Visikhantarānī**ti antaravīthiyo. **Ativelasāyī**ti aticirampi niddaṃ okkameyya. ‘‘Ativelacārī’’tipi pāṭho, ativelacārī hutvā careyyāti attho.

**Dārukaṭallako** {pb:V:5.0018} **vā**ti dārumayayantarūpakaṃ viya. **Bhogajāniñcupentī**ti bhogajāniñca upenti, pāṇātipātādīni katvā daṇḍapīḷitā dhanajāniñca aññañca vadhabandhanādidukkhaṃ pāpuṇantīti attho. **Vantagato**ti attano vantasmiṃ {pb:P:5.0019} gato. **Byasanno**ti byasanāpanno. ‘‘Visanno’’tipi pāṭho{pb:M:5.0020}, tasmiṃ vante osannoti attho. **Ukkaṭṭho**ti ahaṃ mahāyodho, ko mayā sadiso atthīti evaṃ ukkaṃsagato hutvā. **Āvilakkho**ti rattakkho. **Sabbapathavī**ti sabbā pathavī. ‘‘Sabbaputhuvī’’tipi pāṭho. **Cāturanto**ti catusamuddapariyantāya pathaviyā issaro. **Mānātimānā**ti mānakārikā. Sesapadesupi eseva nayo. **Gatī**ti nibbatti. **Niketo**ti nivāso. **Tassā puṇṇa**nti yā evarūpā, tassā puṇṇaṃ. **Iddhānī**ti samiddhāni. **Phītānī**ti vatthālaṅkārakappabhaṇḍehi pupphitāni. **Ucchinnadāyajjakatānī**ti ucchinnadāyādāni niddhanāni katāni. **Yattha vināsayantī**ti yaṃ nissāya yattha patiṭṭhitā, evaṃ bahumpi dhanadhaññādisāpateyyaṃ nāsayanti, kapaṇā honti.

**Dittarūpo**ti dappitarūpo. **Gaṇheyyā**ti bhariyasaññāya kilesavasena hatthe gaṇheyya. **Dāsampi gaṇhe**ti attano dāsampi kilesavasena ‘‘sāmiko me’’ti gaṇheyya. **Pivitvānā**ti pivitvā. **Duccaritaṃ caritvā**ti evaṃ tīhi dvārehi dasavidhampi akusalaṃ katvā. **Yaṃ yācamānā**ti yaṃ purisaṃ pubbe suraṃ apivantaṃ bahuṃ hiraññaṃ pariccajantā musāvādaṃ karohīti yācamānā na labhanti. **Pitvā**ti pivitvā ṭhito. **Nappajānāti vutto**ti ‘‘kenaṭṭhena āgatosī’’ti vutto sāsanassa duggahitattā taṃ atthaṃ na jānāti. **Hirīmanāpī**ti hirīyuttacittāpi. **Ekathūpā**ti sūkarapotakā viya hīnajaccehipi saddhiṃ ekarāsī hutvā. **Anāsakā**ti nirāhārā. **Thaṇḍiladukkhaseyya**nti bhūmiyaṃ dukkhaseyyaṃ sayanti. **Āyasakya**nti garahaṃ.

**Pattakhandhā**ti patitakkhandhā. **Kūṭahatāvā**ti gīvāya baddhena kūṭena hatā gāvo viya, yathā tā tiṇaṃ akhādantiyo pānīyaṃ apivantiyo sayanti, tathā sayantīti attho. **Ghoravisamivā**ti ghoravisaṃ viya. **Visasamāna**nti visasadisaṃ. **Andhakaveṇḍaputtā**ti dasa bhātikarājāno. **Upakkamu**nti pahariṃsu. **Pubbadevā**ti asurā. **Tidivā**ti tāvatiṃsadevalokā. **Sassatiyā**ti sassatā, dīghāyukabhāvena niccasammatā devalokāti attho. **Samāyā**ti saddhiṃ asuramāyāhi. **Jāna**nti evaṃ ‘‘niratthakaṃ eta’’nti jānanto tumhādiso paṇḍito puriso kathaṃ piveyya{pb:M:5.0021}. **Kumbhagatā mayā**ti kumbhagataṃ mayā, ayameva vā pāṭho. **Akkhātarūpa**nti sabhāvato akkhātaṃ.

Taṃ {pb:V:5.0019} sutvā rājā surāya ādīnavaṃ ñatvā tuṭṭho sakkassa thutiṃ karonto dve gāthā abhāsi –

::hangnum
60\.
::

::gatha1
‘‘Na {pb:P:5.0020} me pitā vā athavāpi mātā, etādisā yādisako tuvaṃsi;
::

::gathalast
Hitānukampī paramatthakāmo, sohaṃ karissaṃ vacanaṃ tavajja.
::

::hangnum
61\.
::

::gatha1
‘‘Dadāmi te gāmavarāni pañca, dāsīsataṃ satta gavaṃsatāni;
::

::gathalast
Ājaññayutte ca rathe dasa ime, ācariyo hosi mamatthakāmo’’ti.
::

Tattha **gāmavarānī**ti, brāhmaṇa, ācariyassa nāma ācariyabhāgo icchitabbo, saṃvacchare saṃvacchare satasahassuṭṭhānake tuyhaṃ pañca gāme dadāmīti vadati. **Dasa ime**ti ime dasa purato ṭhite kañcanavicitte rathe dassento evamāha.

Taṃ sutvā sakko devattabhāvaṃ dassetvā attānaṃ jānāpento ākāse ṭhatvā dve gāthā abhāsi –

::hangnum
62\.
::

::gatha1
‘‘Taveva dāsīsatamatthu rāja, gāmā ca gāvo ca taveva hontu;
::

::gathalast
Ājaññayuttā ca rathā taveva, sakkohamasmī tidasānamindo.
::

::hangnum
63\.
::

::gatha1
‘‘Maṃsodanaṃ sappipāyāsaṃ bhuñja, khādassu ca tvaṃ madhumāsapūve;
::

::gathalast
Evaṃ tuvaṃ dhammarato janinda, anindito saggamupehi ṭhāna’’nti.
::

Tattha **evaṃ tuvaṃ dhammarato**ti evaṃ tvaṃ nānaggarasabhojanaṃ bhuñjanto surāpānā virato tīṇi duccaritāni pahāya tividhasucaritadhammarato hutvā kenaci anindito saggaṭṭhānaṃ upehīti.

Iti {pb:M:5.0022} sakko tassa ovādaṃ datvā sakaṭṭhānameva gato. Sopi suraṃ apivitvā surābhājanāni bhindāpetvā sīlaṃ samādāya dānaṃ datvā saggaparāyaṇo ahosi. Jambudīpepi anukkamena surāpānaṃ vepullappattaṃ jātaṃ.

Satthā {pb:V:5.0020} imaṃ dhammadesanaṃ āharitvā jātakaṃ samodhānesi – ‘‘tadā rājā ānando ahosi, sakko pana ahameva ahosi’’nti.

::centre
Kumbhajātakavaṇṇanā dutiyā.
::



[513] 3. Jayaddisajātakavaṇṇanā

**Cirassaṃ** {pb:P:5.0021} **vata me**ti idaṃ satthā jetavane viharanto ekaṃ mātuposakabhikkhuṃ ārabbha kathesi. Paccuppannavatthu **sāmajātaka**sadisaṃ (jā. 2.22.296 ādayo). Tadā pana satthā ‘‘porāṇakapaṇḍitā kañcanamālaṃ setacchattaṃ pahāya mātāpitaro posesu’’nti vatvā atītaṃ āhari.

Atīte kapilaraṭṭhe uttarapañcālanagare pañcālo nāma rājā ahosi. Tassa aggamahesī gabbhaṃ paṭilabhitvā puttaṃ vijāyi. Tassā purimabhave ekā sapattikā kujjhitvā ‘‘tuyhaṃ jātaṃ jātaṃ pajaṃ khādituṃ samatthā bhavissāmī’’ti patthanaṃ ṭhapetvā yakkhinī ahosi. Sā tadā okāsaṃ labhitvā tassā passantiyāva taṃ allamaṃsapesivaṇṇaṃ kumārakaṃ gahetvā murumurāyantī khāditvā pakkāmi. Dutiyavārepi tatheva akāsi. Tatiyavāre pana tassā pasūtigharaṃ paviṭṭhakāle gehaṃ parivāretvā gāḷhaṃ ārakkhaṃ akaṃsu. Vijātadivase yakkhinī āgantvā puna dārakaṃ aggahesi. Devī ‘‘yakkhinī’’ti mahāsaddamakāsi. Āvudhahatthā purisā āgantvā deviyā dinnasaññāya yakkhiniṃ anubandhiṃsu. Sā khādituṃ okāsaṃ alabhantī tato palāyitvā udakaniddhamanaṃ pāvisi. Dārako mātusaññāya tassā thanaṃ mukhena gaṇhi. Sā puttasinehaṃ uppādetvā tato palāyitvā susānaṃ gantvā dārakaṃ pāsāṇaleṇe ṭhapetvā paṭijaggi. Athassa anukkamena vaḍḍhamānassa manussamaṃsaṃ āharitvā adāsi. Ubhopi {pb:M:5.0023} manussamaṃsaṃ khāditvā tattha vasiṃsu. Dārako attano manussabhāvaṃ na jānāti ‘‘yakkhiniputtosmī’’ti saññāya. So attabhāvaṃ jahitvā antaradhāyituṃ na sakkoti. Athassa sā antaradhānatthāya ekaṃ mūlaṃ adāsi. So mūlānubhāvena antaradhāyitvā manussamaṃsaṃ khādanto vicarati. Yakkhinī vessavaṇassa mahārājassa veyyāvaccatthāya gatā tattheva kālamakāsi. Devīpi catutthavāre aññaṃ puttaṃ {pb:P:5.0022} vijāyi. So yakkhiniyā muttattā arogo ahosi. Paccāmittaṃ yakkhiniṃ jinitvā jātattā ‘‘jayaddisakumāro’’tissa nāmaṃ akaṃsu. So vayappatto sabbasippesu nipphattiṃ patvā chattaṃ ussāpetvā rajjamanusāsi.

Tadā {pb:V:5.0021} bodhisatto tassa aggamahesiyā kucchimhi nibbatti, ‘‘alīnasattukumāro’’tissa nāmaṃ kariṃsu. So vayappatto uggahitasabbasippo uparājā ahosi. Sopi yakkhiniputto aparabhāge pamādena taṃ mūlaṃ nāsetvā antaradhāyituṃ asakkonto dissamānarūpova susāne manussamaṃsaṃ khādi. Manussā taṃ disvā bhītā āgantvā rañño upakkosiṃsu ‘‘deva eko yakkho dissamānarūpo susāne manussamaṃsaṃ khādati, so anukkamena nagaraṃ pavisitvā manusse māretvā khādissati, taṃ gāhāpetuṃ vaṭṭatī’’ti. Rājā ‘‘sādhū’’ti paṭissuṇitvā ‘‘gaṇhatha na’’nti āṇāpesi. Balakāyo gantvā susānaṃ parivāretvā aṭṭhāsi. Yakkhiniputto naggo ubbiggarūpo maraṇabhayabhīto viravanto manussānaṃ antaraṃ pakkhandi. Manussā ‘‘yakkho’’ti maraṇabhayabhītā dvidhā bhijjiṃsu. Sopi tato palāyitvā araññaṃ pāvisi, na puna manussapathaṃ āgacchi. So ekaṃ mahāvattaniaṭaviṃ nissāya maggapaṭipannesu manussesu ekekaṃ gahetvā araññaṃ pavisitvā māretvā khādanto ekasmiṃ nigrodhamūle vāsaṃ kappesi.

Atheko satthavāhabrāhmaṇo aṭavipālānaṃ sahassaṃ datvā pañcahi sakaṭasatehi taṃ maggaṃ paṭipajji. Manussayakkho viravanto pakkhandi, bhītā manussā urena nipajjiṃsu. So brāhmaṇaṃ gahetvā palāyanto khāṇunā pāde viddho aṭavipālesu anubandhantesu brāhmaṇaṃ chaḍḍetvā attano vasanaṭṭhānarukkhamūle nipajji. Tassa tattha nipannassa sattame divase jayaddisarājā migavadhaṃ āṇāpetvā nagarā nikkhami. Taṃ nagarā nikkhantamattameva {pb:P:5.0023}{pb:M:5.0024} takkasilavāsī nando nāma mātuposakabrāhmaṇo catasso satārahagāthāyo ādāya āgantvā rājānaṃ addasa. Rājā ‘‘nivattitvā suṇissāmī’’ti tassa nivāsagehaṃ dāpetvā migavaṃ gantvā ‘‘yassa passena migo palāyati, tasseva gīvā’’ti āha. Atheko pasadamigo uṭṭhahitvā rañño abhimukho gantvā palāyi. Amaccā parihāsaṃ kariṃsu. Rājā khaggaṃ gahetvā taṃ anubandhitvā tiyojanamatthake patvā khaggena paharitvā dve khaṇḍāni karitvā kājenādāya āgacchanto manussayakkhassa nipannaṭṭhānaṃ patvā dabbatiṇesu nisīditvā thokaṃ vissamitvā gantuṃ ārabhi. Atha naṃ so uṭṭhāya ‘‘tiṭṭha kuhiṃ gacchasi, bhakkhosi me’’ti hatthe gahetvā paṭhamaṃ gāthamāha –

::hangnum
64\.
::

::gatha1
‘‘Cirassaṃ vata me udapādi ajja, bhakkho mahā sattamibhattakāle;
::

::gathalast
Kutosi kovāsi tadiṅgha brūhi, ācikkha jātiṃ vidito yathāsī’’ti.
::

Tattha **bhakkho mahā**ti mahābhakkho. **Sattamibhattakāle**ti pāṭipadato paṭṭhāya nirāhārassa sattamiyaṃ bhattakāle. **Kutosī**ti kuto āgatosīti.

Rājā {pb:V:5.0022} yakkhaṃ disvā bhīto ūrutthambhaṃ patvā palāyituṃ nāsakkhi, satiṃ pana paccupaṭṭhāpetvā dutiyaṃ gāthamāha –

::hangnum
65\.
::

::gatha1
‘‘Pañcālarājā migavaṃ paviṭṭho, jayaddiso nāma yadissuto te;
::

::gathalast
Carāmi kacchāni vanāni cāhaṃ, pasadaṃ imaṃ khāda mamajja muñcā’’ti.
::

Tattha **migavaṃ paviṭṭho**ti migavadhāya raṭṭhā nikkhanto. **Kacchānī**ti pabbatapassāni. **Pasada**nti pasadamigaṃ.

Taṃ {pb:P:5.0024}{pb:M:5.0025} sutvā yakkho tatiyaṃ gāthamāha –

::hangnum
66\.
::

::gatha1
‘‘Seneva tvaṃ paṇasi sassamāno, mamesa bhakkho pasado yaṃ vadesi;
::

::gathalast
Taṃ khādiyāna pasadaṃ jighaññaṃ, khādissaṃ pacchā na vilāpakālo’’ti.
::

Tattha **senevā**ti mama santakeneva. **Paṇasī**ti voharasi attānaṃ vikkiṇāsi. **Sassamāno**ti vihiṃsayamāno. **Taṃ khādiyānā**ti taṃ paṭhamaṃ khāditvā. **Jighañña**nti ghasitukāmo. **Khādissa**nti etaṃ pacchā khādissāmi. **Na vilāpakālo**ti mā vilapi. Nāyaṃ vilāpakāloti vadati.

Taṃ sutvā rājā nandabrāhmaṇaṃ saritvā catutthaṃ gāthamāha –

::hangnum
67\.
::

::gatha1
‘‘Na catthi mokkho mama nikkayena, gantvāna pacchāgamanāya paṇhe;
::

::gathalast
Taṃ saṅgaraṃ brāhmaṇassappadāya, saccānurakkhī punarāvajissa’’nti.
::

Tattha **na catthī**ti na ce mayhaṃ nikkayena vimokkho atthi. **Gantvānā**ti evaṃ sante ajja imaṃ migamaṃsaṃ khāditvā mama nagaraṃ gantvā. **Paṇhe**ti pageyeva, sveva pātarāsakāle paccāgamanatthāya paṭiññaṃ gaṇhāhīti adhippāyo. **Taṃ saṅgara**nti mayā ‘‘dhanaṃ te dassāmī’’ti brāhmaṇassa saṅgaro kato, taṃ tassa datvā imaṃ mayā vuttaṃ saccaṃ anurakkhanto ahaṃ puna āgamissāmīti attho.

Taṃ {pb:V:5.0023} sutvā yakkho pañcamaṃ gāthamāha –

::hangnum
68\.
::

::gatha1
‘‘Kiṃ kammajātaṃ anutappate tvaṃ, pattaṃ samīpaṃ maraṇassa rāja;
::

::gathalast
Ācikkha me taṃ api sakkuṇemu, anujānituṃ āgamanāya paṇhe’’ti.
::

Tattha {pb:P:5.0025}{pb:M:5.0026} kammameva **kammajātaṃ. Anutappate**ti taṃ anutappati. **Patta**nti upagataṃ. **Api sakkuṇemū**ti api nāma taṃ tava sokakāraṇaṃ sutvā pātova āgamanāya taṃ anujānituṃ sakkuṇeyyāmāti attho.

Rājā taṃ kāraṇaṃ kathento chaṭṭhaṃ gāthamāha –

::hangnum
69\.
::

::gatha1
‘‘Katā mayā brāhmaṇassa dhanāsā, taṃ saṅgaraṃ paṭimukkaṃ na muttaṃ;
::

::gathalast
Taṃ saṅgaraṃ brāhmaṇassappadāya, saccānurakkhī punarāvajissa’’nti.
::

Tattha **paṭimukkaṃ na mutta**nti catasso satārahā gāthā sutvā ‘‘dhanaṃ te dassāmī’’ti paṭiññāya mayā attani paṭimuñcitvā ṭhapitaṃ, na pana taṃ muttaṃ dhanassa adinnattā.

Taṃ sutvā yakkho sattamaṃ gāthamāha –

::hangnum
70\.
::

::gatha1
‘‘Yā te katā brāhmaṇassa dhanāsā, taṃ saṅgaraṃ paṭimukkaṃ na muttaṃ;
::

::gathalast
Taṃ saṅgaraṃ brāhmaṇassappadāya, saccānurakkhī punarāvajassū’’ti.
::

Tattha **punarāvajassū**ti puna āgacchassu.

Evañca pana vatvā rājānaṃ vissajjesi. So tena vissaṭṭho ‘‘tvaṃ mā cintayi, ahaṃ pātova āgamissāmī’’ti vatvā magganimittāni sallakkhento attano balakāyaṃ upagantvā balakāyaparivuto nagaraṃ pavisitvā nandabrāhmaṇaṃ pakkosāpetvā mahārahe āsane nisīdāpetvā tā gāthā sutvā cattāri sahassāni datvā yānaṃ āropetvā ‘‘imaṃ takkasilameva nethā’’ti manusse datvā brāhmaṇaṃ uyyojetvā dutiyadivase paṭigantukāmo hutvā puttaṃ āmantetvā anusāsi. Tamatthaṃ dīpento satthā dve gāthā abhāsi –

::hangnum
71\.
::

::gatha1
‘‘Muttoca {pb:V:5.0024}{pb:M:5.0027} so porisādassa hatthā, gantvā sakaṃ mandiraṃ kāmakāmī;
::

::gathalast
Taṃ {pb:P:5.0026} saṅgaraṃ brāhmaṇassappadāya, āmantayī puttamalīnasattuṃ.
::

::hangnum
72\.
::

::gatha1
‘‘Ajjeva rajjaṃ abhisiñcayassu, dhammaṃ cara sesu paresu cāpi;
::

::gathalast
Adhammakāro ca te māhu raṭṭhe, gacchāmahaṃ porisādassa ñatte’’ti.
::

Tattha **alīnasattu**nti evaṃnāmakaṃ kumāraṃ. Pāḷiyaṃ pana ‘‘arinasattu’’nti likhitaṃ. **Ajjeva rajja**nti putta rajjaṃ te dammi, tvaṃ ajjeva muddhani abhisekaṃ abhisiñcayassu. **Ñatte**ti abhyāse, santiketi attho.

Taṃ sutvā kumāro dasamaṃ gāthamāha –

::hangnum
73\.
::

::gatha1
‘‘Kiṃ kamma krubbaṃ tava deva pāva, nārādhayī taṃ tadicchāmi sotuṃ;
::

::gathalast
Yamajja rajjamhi udassaye tuvaṃ, rajjampi niccheyyaṃ, tayā vināha’’nti.
::

Tattha **krubba**nti karonto. **Yamajjā**ti yena anārādhakammena ajja maṃ rajjamhi tvaṃ udassaye ussāpesi patiṭṭhāpesi, taṃ me ācikkha, ahañhi tayā vinā rajjampi na icchāmīti attho.

Taṃ sutvā rājā anantaraṃ gāthamāha –

::hangnum
74\.
::

::gatha1
‘‘Na kammunā vā vacasāva tāta, aparādhitohaṃ tuviyaṃ sarāmi;
::

::gathalast
Sandhiñca katvā purisādakena, saccānurakkhī punāhaṃ gamissa’’nti.
::

Tattha **aparādhito**ti aparādhaṃ ito. **Tuviya**nti tava santakaṃ. Idaṃ vuttaṃ hoti – tāta, ahaṃ ito tava kammato vā tava vacanato vā {pb:M:5.0028} kiñci mama appiyaṃ aparādhaṃ na sarāmīti. **Sandhiñca katvā**ti maṃ pana migavaṃ {pb:P:5.0027} gataṃ eko yakkho ‘‘khādissāmī’’ti gaṇhi. Athāhaṃ brāhmaṇassa dhammakathaṃ sutvā tassa sakkāraṃ katvā ‘‘sve tava pātarāsakāle āgamissāmī’’ti tena purisādakena sandhiṃ saccaṃ katvā āgato, tasmā taṃ saccaṃ anurakkhanto puna tattha gamissāmi, tvaṃ rajjaṃ kārehīti vadati.

Taṃ {pb:V:5.0025} sutvā kumāro gāthamāha –

::hangnum
75\.
::

::gatha1
‘‘Ahaṃ gamissāmi idheva hohi, natthi tato jīvato vippamokkho;
::

::gathalast
Sace tuvaṃ gacchasiyeva rāja, ahampi gacchāmi ubho na homā’’ti.
::

Tattha **idhevā**ti tvaṃ idheva hoti. **Tato**ti tassa santikā jīvantassa mokkho nāma natthi. **Ubho**ti evaṃ sante ubhopi na bhavissāma.

Taṃ sutvā rājā gāthamāha –

::hangnum
76\.
::

::gatha1
‘‘Addhā hi tāta satānesa dhammo, maraṇā ca me dukkhataraṃ tadassa;
::

::gathalast
Kammāsapādo taṃ yadā pacitvā, pasayha khāde bhidā rukkhasūle’’ti.
::

Tassattho – **addhā** ekaṃsena esa, tāta, **satānaṃ** paṇḍitānaṃ **dhammo** sabhāvo, yuttaṃ tvaṃ vadasi, api ca kho pana mayhaṃ maraṇatopetaṃ dukkhataraṃ assa, yadā taṃ so kammāsapādo. **Bhidā rukkhasūle**ti tikhiṇarukkhasūle bhitvā pacitvā pasayha balakkārena khādeyyāti.

Taṃ sutvā kumāro gāthamāha –

::hangnum
77\.
::

::gatha1
‘‘Pāṇena te pāṇamahaṃ nimissaṃ, mā tvaṃ agā porisādassa ñatte;
::

::gathalast
Evañca te pāṇamahaṃ nimissaṃ, tasmā mataṃ jīvitassa vaṇṇemī’’ti.
::

Tattha {pb:M:5.0029} **nimissa**nti ahaṃ idheva tava pāṇena mama pāṇaṃ parivattessaṃ. **Tasmā**ti yasmā etaṃ pāṇaṃ tava pāṇenāhaṃ nimissaṃ, tasmā tava {pb:P:5.0028} jīvitassatthāya mama maraṇaṃ vaṇṇemi maraṇameva varemi, icchāmīti attho.

Taṃ sutvā rājā puttassa balaṃ jānanto ‘‘sādhu tāta, gacchāhī’’ti sampaṭicchi. So mātāpitaro vanditvā nagaramhā nikkhami. Tamatthaṃ pakāsento satthā upaḍḍhagāthamāha –

::hangnum
78\.
::

‘‘Tato {pb:V:5.0026} have dhitimā rājaputto, vanditvā mātu ca pitu ca pāde’’ti.

::gathalast
Tattha **pāde**ti pāde vanditvā nikkhantoti attho;
::

Athassa mātāpitaropi bhaginīpi bhariyāpi amaccaparijanehi saddhiṃyeva nikkhamiṃsu. So nagarā nikkhamitvā pitaraṃ maggaṃ pucchitvā suṭṭhu vavatthapetvā mātāpitaro vanditvā sesānaṃ ovādaṃ datvā acchambhito kesarasīho viya maggaṃ āruyha yakkhāvāsaṃ pāyāsi. Taṃ gacchantaṃ disvā mātā sakabhāvena saṇṭhātuṃ asakkontī pathaviyaṃ pati. Pitā bāhā paggayha mahantena saddena kandi. Tampi atthaṃ pakāsento satthā –

‘‘Dukhinissa mātā nipatā pathabyā, pitāssa paggayha bhujāni kandatī’’ti. –

::unindented
Upaḍḍhagāthaṃ vatvā tassa pitarā payuttaṃ āsīsavādaṃ abhivādanavādaṃ mātarā bhaginībhariyāhi ca kataṃ saccakiriyaṃ pakāsento aparāpi catasso gāthā abhāsi –
::

::hangnum
79\.
::

::gatha1
‘‘Taṃ gacchantaṃ tāva pitā viditvā, parammukho vandati pañjalīko;
::

::gatha2
Somo ca rājā varuṇo ca rājā, pajāpatī candimā sūriyo ca;
::

::gathalast
Etehi gutto purisādakamhā, anuññāto sotthi paccehi tāta.
::

::hangnum
80\.
::

::gatha1
‘‘Yaṃ {pb:P:5.0029}{pb:M:5.0030} daṇḍakirañño gatassa mātā, rāmassakāsi sotthānaṃ suguttā;
::

::gatha2
Taṃ te ahaṃ sotthānaṃ karomi, etena saccena sarantu devā;
::

::gathalast
Anuññāto sotthi paccehi putta.
::

::hangnum
81\.
::

::gatha1
‘‘Āvī raho vāpi manopadosaṃ, nāhaṃ sare jātu malīnasatte;
::

::gathalast
Etena saccena sarantu devā, anuññāto sotthi paccehi bhātika.
::

::hangnum
82\.
::

::gatha1
‘‘Yasmā ca me anadhimanosi sāmi, na cāpi me manasā appiyosi;
::

::gathalast
Etena saccena sarantu devā, anuññāto sotthi paccehi sāmī’’ti.
::

Tattha **parammukho**ti ayaṃ me putto parammukho mātāpitaro vanditvā gacchati, iti etaṃ parammukhaṃ {pb:V:5.0027} gacchantaṃ disvā viditvā. **Pañjalīko**ti tasmiṃ kāle sirasi añjaliṃ ṭhapetvā vandati devatā namassati. **Purisādakamhā**ti purisādassa santikā tena anuññāto sotthinā paccehi.

**Rāmassakāsī**ti rāmassa akāsi. Eko kira bārāṇasivāsī rāmo nāma mātuposako mātāpitaro paṭijagganto vohāratthāya gato daṇḍakirañño vijite kumbhavatīnagaraṃ gantvā navavidhena vassena sakalaraṭṭhe vināsiyamāne mātāpitūnaṃ guṇaṃ sari. Atha naṃ mātupaṭṭhānakammassa phalena devatā sotthinā ānayitvā mātu adaṃsu. Taṃ kāraṇaṃ sutavasenāharitvā evamāha. **Sotthāna**nti sotthibhāvaṃ. Taṃ pana kiñcāpi devatā kariṃsu, mātupaṭṭhānaṃ nissāya nibbattattā pana mātā akāsīti vuttaṃ. **Taṃ te aha**nti ahampi te tameva sotthānaṃ karomi, maṃ nissāya tatheva tava sotthibhāvo hotūti attho. Atha vā **karomī**ti icchāmi. **Etena saccenā**ti sace devatāhi tassa sotthinā ānītabhāvo sacco, etena saccena mamapi puttaṃ sarantu devā{pb:M:5.0031}, rāmaṃ viya tampi āharitvā mama dassantūti attho. **Anuññāto**ti porisādena ‘‘gacchā’’ti anuññāto devatānaṃ ānubhāvena sotthi paṭiāgaccha puttāti vadati.

**Jātu malīnasatte**ti jātu ekaṃsena alīnasatte mama bhātike ahaṃ sammukhā vā parammukhā vā manopadosaṃ na sarāmi, na mayā tamhi manopadoso katapubboti evamassa kaniṭṭhā saccamakāsi. **Yasmā ca me anadhimanosi**{pb:P:5.0030}, **sāmī**ti mama, sāmi alīnasattu yasmā tvaṃ anadhimanosi, maṃ abhibhavitvā atikkamitvā aññaṃ manena na patthesi. **Na cāpi me manasā appiyosī**ti mayhampi ca manasā tvaṃ appiyo na hosi, aññamaññaṃ piyasaṃvāsāva mayanti evamassa aggamahesī saccamakāsi.

Kumāropi pitarā akkhātanayena rakkhāvāsamaggaṃ paṭipajji. Yakkhopi ‘‘khattiyā nāma bahumāyā honti, ko jānāti, kiṃ bhavissatī’’ti rukkhaṃ abhiruhitvā rañño āgamanaṃ olokento nisīdi. So kumāraṃ āgacchantaṃ disvā ‘‘pitaraṃ nivattetvā putto āgato bhavissati, natthi me bhaya’’nti otaritvā tassa piṭṭhiṃ dassento nisīdi. So āgantvā tassa purato aṭṭhāsi. Atha yakkho gāthamāha –

::hangnum
83\.
::

::gatha1
‘‘Brahā ujū cārumukho kutosi, na maṃ pajānāsi vane vasantaṃ;
::

::gathalast
Luddaṃ maṃ ñatvā ‘purisādako’si, ko sotthimājānamidhāvajeyyā’’ti.
::

Tattha {pb:V:5.0028} **ko sotthimājānamidhāvajeyyā**ti kumāra ko nāma puriso attano sotthibhāvaṃ jānanto icchanto idhāgaccheyya, tvaṃ ajānanto āgato maññeti.

Taṃ sutvā kumāro gāthamāha –

::hangnum
84\.
::

::gatha1
‘‘Jānāmi ludda purisādako tvaṃ, na taṃ na jānāmi vane vasantaṃ;
::

::gathalast
Ahañca puttosmi jayaddisassa, mamajja khāda pituno pamokkhā’’ti.
::

Tattha {pb:M:5.0032} **pamokkhā**ti pamokkhahetu ahaṃ pitu jīvitaṃ datvā idhāgato, tasmā taṃ muñca, maṃ khādāhīti attho.

Tato yakkho gāthamāha –

::hangnum
85\.
::

::gatha1
‘‘Jānāmi puttoti jayaddisassa, tathā hi vo mukhavaṇṇo ubhinnaṃ;
::

::gathalast
Sudukkaraññeva {pb:P:5.0031} kataṃ tavedaṃ, yo mattumicche pituno pamokkhā’’ti.
::

Tattha **tathā hi vo**ti tādiso vo tumhākaṃ. Ubhinnampi sadisova mukhavaṇṇo hotīti attho. **Kataṃ taveda**nti idaṃ tava kammaṃ sudukkaraṃ.

Tato kumāro gāthamāha –

::hangnum
86\.
::

::gatha1
‘‘Na dukkaraṃ kiñci mahettha maññe, yo mattumicche pituno pamokkhā;
::

::gathalast
Mātu ca hetu paraloka gantvā, sukhena saggena ca sampayutto’’ti.
::

Tattha **kiñci mahettha maññe**ti kiñci ahaṃ ettha na maññāmi. Idaṃ vuttaṃ hoti – yakkha yo puggalo pitu vā pamokkhatthāya mātu vā hetu paralokaṃ gantvā sukhena sagge nibbattanakasukhena sampayutto bhavituṃ **mattumicche** marituṃ icchati, tasmā ahaṃ ettha mātāpitūnaṃ atthāya jīvitapariccāge kiñci dukkaraṃ na maññāmīti.

Taṃ {pb:V:5.0029} sutvā yakkho ‘‘kumāra, maraṇassa abhayānakasatto nāma natthi, tvaṃ kasmā na bhāyasī’’ti pucchi. So tassa kathento dve gāthā abhāsi –

::hangnum
87\.
::

::gatha1
‘‘Ahañca kho attano pāpakiriyaṃ, āvī raho vāpi sare na jātu;
::

::gathalast
Saṅkhātajātīmaraṇohamasmi, yatheva me idha tathā parattha.
::

::hangnum
88\.
::

::gatha1
‘‘Khādajja {pb:M:5.0033} maṃ dāni mahānubhāva, karassu kiccāni imaṃ sarīraṃ;
::

::gathalast
Rukkhassa vā te papatāmi aggā, chādayamāno mayhaṃ tvamadesi maṃsa’’nti.
::

Tattha **sare na jātū**ti ekaṃseneva na sarāmi. **Saṅkhātajātīmaraṇohamasmī**ti ahaṃ ñāṇena suparicchinnajātimaraṇo, jātasatto amaraṇadhammo nāma natthīti jānāmi. **Yatheva me idhā**ti yatheva mama idha{pb:P:5.0032}, tathā paraloke, yathā ca paraloke, tathā idhāpi maraṇato mutti nāma natthīti idampi mama ñāṇena suparicchinnaṃ. **Karassu kiccānī**ti iminā sarīrena kattabbakiccāni kara, imaṃ te mayā nissaṭṭhaṃ sarīraṃ. **Chādayamāno mayhaṃ tvamadesi maṃsa**nti mayi rukkhaggā patitvā mate mama sarīrato tvaṃ chādayamāno rocayamāno yaṃ yaṃ icchasi, taṃ taṃ maṃsaṃ adesi, khādeyyāsīti attho.

Yakkho tassa vacanaṃ sutvā bhīto hutvā ‘‘na sakkā imassa maṃsaṃ khādituṃ, upāyena naṃ palāpessāmī’’ti cintetvā imaṃ gāthamāha –

::hangnum
89\.
::

::gatha1
‘‘Idañca te ruccati rājaputta, cajesi pāṇaṃ pituno pamokkhā;
::

::gathalast
Tasmā hi so tvaṃ taramānarūpo, sambhañja kaṭṭhāni jalehi aggi’’nti.
::

Tattha **jalehī**ti araññaṃ pavisitvā sāradārūni āharitvā aggiṃ jāletvā niddhūme aṅgāre kara, tattha te maṃsaṃ pacitvā khādissāmīti dīpeti.

So tathā katvā tassa santikaṃ agamāsi. Taṃ kāraṇaṃ pakāsento satthā itaraṃ gāthamāha –

::hangnum
90\.
::

::gatha1
‘‘Tato have dhitimā rājaputto, dāruṃ samāharitvā mahantamaggiṃ;
::

::gathalast
Santīpayitvā paṭivedayittha, ādīpito dāni mahāyamaggī’’ti.
::

Yakkho {pb:V:5.0030}{pb:M:5.0034} aggiṃ katvā āgataṃ kumāraṃ oloketvā ‘‘ayaṃ purisasīho, maraṇāpissa bhayaṃ natthi, mayā ettakaṃ kālaṃ evaṃ nibbhayo nāma na diṭṭhapubbo’’ti lomahaṃsajāto kumāraṃ punappunaṃ olokento nisīdi. Kumāro tassa kiriyaṃ disvā gāthamāha –

::hangnum
91\.
::

::gatha1
‘‘Khādajja maṃ dāni pasayhakāri, kiṃ maṃ muhuṃ pekkhasi haṭṭhalomo;
::

::gathalast
Tathā {pb:P:5.0033} tathā tuyhamahaṃ karomi, yathā yathā maṃ chādayamāno adesī’’ti.
::

Tattha **muhu**nti punappunaṃ. **Tathā tathā tuyhamaha**nti ahaṃ tuyhaṃ tathā tathā vacanaṃ karomi, idāni kiṃ karissāmi, yathā yathā maṃ chādayamāno rocayamāno adesi khādissasi, tasmā khādajja manti.

Athassa vacanaṃ sutvā yakkho gāthamāha –

::hangnum
92\.
::

::gatha1
‘‘Ko tādisaṃ arahati khāditāye, dhamme ṭhitaṃ saccavādiṃ vadaññuṃ;
::

::gathalast
Muddhāpi tassa viphaleyya sattadhā, yo tādisaṃ saccavādiṃ adeyyā’’ti.
::

Taṃ sutvā kumāro ‘‘sace maṃ na khāditukāmosi, atha kasmā dārūni bhañjāpetvā aggiṃ kāresī’’ti vatvā ‘‘palāyissati nu kho, noti tava pariggaṇhanatthāyā’’ti vutte ‘‘tvaṃ idāni maṃ kathaṃ pariggaṇhissasi, yohaṃ tiracchānayoniyaṃ nibbatto sakkassa devarañño attānaṃ pariggaṇhituṃ nādāsi’’nti vatvā āha –

::hangnum
93\.
::

::gatha1
‘‘Idañhi so brāhmaṇaṃ maññamāno, saso avāsesi sake sarīre;
::

::gathalast
Teneva so candimā devaputto, sasatthuto kāmaduhajja yakkhā’’ti.
::

Tassattho – idañhi so sasapaṇḍito ‘‘brāhmaṇo eso’’ti brāhmaṇaṃ maññamāno ‘‘ajja imaṃ sarīraṃ khāditvā idheva vasā’’ti evaṃ sake sarīre attano sarīraṃ dātuṃ avāsesi, vasāpesīti attho. Sarīrañcassa {pb:M:5.0035} bhakkhatthāya adāsi. Sakko pabbatarasaṃ pīḷetvā ādāya candamaṇḍale sasalakkhaṇaṃ akāsi. Tato paṭṭhāya teneva sasalakkhaṇena so candimā devaputto ‘‘sasī sasī’’ti evaṃ sasatthuto lokassa kāmaduho pemavaḍḍhano ajja yakkha virocati. Kappaṭṭhiyañhetaṃ pāṭihāriyanti.

Taṃ {pb:V:5.0031}{pb:P:5.0034} sutvā yakkho kumāraṃ vissajjento gāthamāha –

::hangnum
94\.
::

::gatha1
‘‘Cando yathā rāhumukhā pamutto, virocate pannaraseva bhāṇumā;
::

::gatha2
Evaṃ tuvaṃ porisādā pamutto, viroca kappile mahānubhāva;
::

::gathalast
Āmodayaṃ pitaraṃ mātarañca, sabbo ca te nandatu ñātipakkho’’ti.
::

Tattha **bhāṇumā**ti sūriyo. Idaṃ vuttaṃ hoti – yathā pannarase rāhumukhā mutto cando vā bhāṇumā vā virocati, evaṃ tvampi mama santikā mutto kapilaraṭṭhe viroca mahānubhāvāti. **Nandatū**ti tussatu.

Gaccha mahāvīrāti mahāsattaṃ uyyojesi. Sopi taṃ nibbisevanaṃ katvā pañca sīlāni datvā ‘‘yakkho nu kho esa, no’’ti pariggaṇhanto ‘‘yakkhānaṃ akkhīni rattāni honti animmisāni ca, chāyā na paññāyati, acchambhitā honti. Nāyaṃ yakkho, manusso eso. Mayhaṃ pitu kira tayo bhātaro yakkhiniyā gahitā. Tesu etāya dve khāditā bhavissanti, eko puttasinehena paṭijaggito bhavissati, iminā tena bhavitabbaṃ, imaṃ netvā mayhaṃ pitu ācikkhitvā rajje patiṭṭhāpessāmī’’ti cintetvā ‘‘ehi ambho, na tvaṃ yakkho, pitu me jeṭṭhabhātikosi, ehi mayā saddhiṃ gantvā kulasantake rajje chattaṃ ussāpehī’’ti vatvā itarena ‘‘nāhaṃ manusso’’ti vutte ‘‘na tvaṃ mayhaṃ saddahasi, atthi pana so, yassa saddahasī’’ti pucchitvā ‘‘atthi asukaṭṭhāne dibbacakkhukatāpaso’’ti vutte taṃ ādāya tattha agamāsi. Tāpaso te disvāva ‘‘kiṃ karontā pitāputtā araññe carathā’’ti vatvā tesaṃ ñātibhāvaṃ kathesi{pb:M:5.0036}. Porisādo tassa saddahitvā ‘‘tāta, tvaṃ gaccha, ahaṃ ekasmiññeva attabhāve dvidhā jāto, na me rajjenattho, pabbajissāmaha’’nti tāpasassa santike isipabbajjaṃ pabbaji. Atha naṃ kumāro vanditvā nagaraṃ agamāsi. Tamatthaṃ {pb:P:5.0035} pakāsento satthā –

::hangnum
95\.
::

::gatha1
‘‘Tato have dhitimā rājaputto, katañjalī pariyāya porisādaṃ;
::

::gathalast
Anuññāto sotthi sukhī arogo, paccāgamā kapilamalīnasattā’’ti. –
::

::unindented
Gāthaṃ vatvā tassa nagaraṃ gatassa negamādīhi katakiriyaṃ dassento osānagāthamāha –
::

::hangnum
96\.
::

::gatha1
‘‘Taṃ {pb:V:5.0032} negamā jānapadā ca sabbe, hatthārohā rathikā pattikā ca;
::

::gathalast
Namassamānā pañjalikā upāgamuṃ, namatthu te dukkarakārakosī’’ti.
::

Rājā ‘‘kumāro kira āgato’’ti sutvā paccuggamanaṃ akāsi. Kumāro mahājanaparivāro gantvā rājānaṃ vandi. Atha naṃ so pucchi – ‘‘tāta, kathaṃ tādisā porisādā muttosī’’ti. ‘‘Tāta, nāyaṃ yakkho, tumhākaṃ jeṭṭhabhātiko, esa mayhaṃ petteyyo’’ti sabbaṃ pavattiṃ ārocetvā ‘‘tumhehi mama petteyyaṃ daṭṭhuṃ vaṭṭatī’’ti āha. Rājā taṅkhaṇaññeva bheriṃ carāpetvā mahantena parivārena tāpasānaṃ santikaṃ agamāsi. Mahātāpaso tassa yakkhiniyā ānetvā akhāditvā positakāraṇañca yakkhābhāvakāraṇañca tesaṃ ñātibhāvañca sabbaṃ vitthārato kathesi. Rājā ‘‘ehi, bhātika, rajjaṃ kārehī’’ti āha. ‘‘Alaṃ mahārājā’’ti. ‘‘Tena hi etha uyyāne vasissatha, ahaṃ vo catūhi paccayehi upaṭṭhahissāmī’’ti? ‘‘Na āgacchāmi mahārājā’’ti. Rājā tesaṃ assamapadato avidūre ekaṃ pabbatantaraṃ bandhitvā mahantaṃ taḷākaṃ kāretvā kedāre sampādetvā mahaḍḍhakulasahassaṃ ānetvā mahāgāmaṃ nivāsetvā tāpasānaṃ bhikkhācāraṃ paṭṭhapesi. So gāmo cūḷakammāsadammanigamo {pb:M:5.0037} nāma jāto. Sutasomamahāsattena {pb:P:5.0036} porisādassa damitapadeso pana mahākammāsadammanigamoti veditabbo.

Satthā idaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne mātuposakatthero sotāpattiphale patiṭṭhahi. Tadā mātāpitaro mahārājakulāni ahesuṃ, tāpaso sāriputto, porisādo aṅgulimālo, kaniṭṭhā uppalavaṇṇā, aggamahesī rāhulamātā, alīnasattukumāro pana ahameva ahosinti.

::centre
Jayaddisajātakavaṇṇanā tatiyā.
::



[514] 4. Chaddantajātakavaṇṇanā

**Kiṃ nu socasī**ti idaṃ satthā jetavane viharanto ekaṃ daharabhikkhuniṃ ārabbha kathesi. Sā kira sāvatthiyaṃ kuladhītā gharāvāse ādīnavaṃ disvā sāsane pabbajitvā ekadivasaṃ bhikkhunīhi saddhiṃ dhammasavanāya gantvā alaṅkatadhammāsane nisīditvā dhammaṃ desentassa dasabalassa aparimāṇapuññapabhāvābhinibbattaṃ uttamarūpasampattiyuttaṃ attabhāvaṃ oloketvā ‘‘pariciṇṇapubbā {pb:V:5.0033} nu kho me bhavasmiṃ vicarantiyā imassa mahāpurisassa pādaparicārikā’’ti cintesi. Athassā taṅkhaṇaññeva jātissarañāṇaṃ uppajji – ‘‘chaddantavāraṇakāle ahaṃ imassa mahāpurisassa pādaparicārikā bhūtapubbā’’ti. Athassā sarantiyā mahantaṃ pītipāmojjaṃ uppajji. Sā pītivegena mahāhasitaṃ hasitvā puna cintesi – ‘‘pādaparicārikā nāma sāmikānaṃ hitajjhāsayā appakā, ahitajjhāsayāva bahutarā, hitajjhāsayā nu kho ahaṃ imassa mahāpurisassa ahosiṃ, ahitajjhāsayā’’ti. Sā anussaramānā ‘‘ahaṃ appamattakaṃ dosaṃ hadaye ṭhapetvā vīsaratanasatikaṃ chaddantamahāgajissaraṃ sonuttaraṃ nāma nesādaṃ pesetvā visapītasallena vijjhāpetvā jīvitakkhayaṃ pāpesi’’nti addasa. Athassā soko udapādi, hadayaṃ uṇhaṃ ahosi, sokaṃ sandhāretuṃ asakkontī assasitvā passasitvā mahāsaddena parodi. Taṃ disvā satthā {pb:M:5.0038} sitaṃ pātu karitvā ‘‘ko nu kho, bhante, hetu, ko paccayo sitassa pātukammāyā’’ti bhikkhusaṅghena puṭṭho ‘‘bhikkhave, ayaṃ daharabhikkhunī pubbe mayi kataṃ aparādhaṃ saritvā rodatī’’ti vatvā atītaṃ āhari.

Atīte {pb:P:5.0037} himavantapadese chaddantadahaṃ upanissāya aṭṭhasahassā hatthināgā vasiṃsu iddhimantā vehāsaṅgamā. Tadā bodhisatto jeṭṭhakavāraṇassa putto hutvā nibbatti, so sabbaseto ahosi rattamukhapādo. So aparabhāge vuddhippatto aṭṭhāsītihatthubbedho ahosi vīsaratanasatāyāmo. Aṭṭhapaṇṇāsahatthāya rajatadāmasadisāya soṇḍāya samannāgato. Dantā panassa parikkhepato pannarasahatthā ahesuṃ dīghato tiṃsahatthā chabbaṇṇaraṃsīhi samannāgatā. So aṭṭhannaṃ nāgasahassānaṃ jeṭṭhako ahosi, pañcasate paccekabuddhe pūjesi. Tassa dve aggamahesiyo ahesuṃ – cūḷasubhaddā, mahāsubhaddā cāti. Nāgarājā aṭṭhanāgasahassaparivāro kañcanaguhāyaṃ vasati. So pana chaddantadaho āyāmato ca vitthārato ca paṇṇāsayojano hoti. Tassa majjhe dvādasayojanappamāṇe ṭhāne sevālo vā paṇakaṃ vā natthi, maṇikkhandhavaṇṇaudakameva santiṭṭhati, tadanantaraṃ yojanavitthataṃ suddhaṃ kallahāravanaṃ, taṃ udakaṃ parikkhipitvā ṭhitaṃ, tadanantaraṃ yojanavitthatameva suddhaṃ nīluppalavanaṃ taṃ parikkhipitvā ṭhitaṃ, tato yojanayojanavitthatāneva rattuppalasetuppalarattapadumasetapadumakumudavanāni purimaṃ purimaṃ parikkhipitvā ṭhitāni. Imesaṃ pana sattannaṃ vanānaṃ anantaraṃ sabbesampi tesaṃ kallahārādivanānaṃ vasena omissakavanaṃ yojanavitthatameva tāni parikkhipitvā ṭhitaṃ. Tadanantaraṃ nāgānaṃ kaṭippamāṇe udake yojanavitthatameva rattasālivanaṃ, tadanantaraṃ udakapariyante yojanavitthatameva nīlapītalohitaodātasurabhisukhumakusumasamākiṇṇaṃ khuddakagacchavanaṃ, iti imāni dasa vanāni yojanavitthatāneva. Tato khuddakarājamāsamahārājamāsamuggavanaṃ, tadanantaraṃ tipusaelālukalābukumbhaṇḍavallivanāni, tato pūgarukkhappamāṇaṃ {pb:V:5.0034} ucchuvanaṃ, tato hatthidantappamāṇaphalaṃ kadalivanaṃ{pb:P:5.0038}, tato sālavanaṃ, tadanantaraṃ cāṭippamāṇaphalaṃ panasavanaṃ, tato madhuraphalaṃ ciñcavanaṃ, tato ambavanaṃ, tato kapiṭṭhavanaṃ, tato omissako mahāvanasaṇḍo, tato veḷuvanaṃ, ayamassa tasmiṃ {pb:M:5.0039} kāle sampatti. Saṃyuttaṭṭhakathāyaṃ pana idāni pavattamānasampattiyeva kathitā.

Veḷuvanaṃ pana parikkhipitvā satta pabbatā ṭhitā. Tesaṃ bāhirantato paṭṭhāya paṭhamo cūḷakāḷapabbato nāma, dutiyo mahākāḷapabbato nāma, tato udakapabbato nāma, tato candimapassapabbato nāma, tato sūriyapassapabbato nāma, tato maṇipassapabbato nāma, sattamo suvaṇṇapassapabbato nāma. So ubbedhato sattayojaniko chaddantadahaṃ parikkhipitvā pattassa mukhavaṭṭi viya ṭhito. Tassa abbhantarimaṃ passaṃ suvaṇṇavaṇṇaṃ, tato nikkhantena obhāsena chaddantadaho samuggatabālasūriyo viya hoti. Bāhirapabbatesu pana eko ubbedhato chayojaniko, eko pañca, eko cattāri, eko tīṇi, eko dve, eko yojaniko, evaṃ sattapabbataparikkhittassa pana tassa dahassa pubbuttarakaṇṇe udakavātappaharaṇokāse mahānigrodharukkho atthi. Tassa khandho parikkhepato pañcayojaniko, ubbedhato sattayojaniko, catūsu disāsu catasso sākhā chayojanikā, uddhaṃ uggatasākhāpi chayojanikāva, iti so mūlato paṭṭhāya ubbedhena terasayojaniko, sākhānaṃ orimantato yāva pārimantā dvādasayojaniko, aṭṭhahi pārohasahassehi paṭimaṇḍito muṇḍamaṇipabbato viya vilāsamāno tiṭṭhati. Chaddantadahassa pana pacchimadisābhāge suvaṇṇapassapabbate dvādasayojanikā kañcanaguhā tiṭṭhati. Chaddanto nāma nāgarājā vassāratte hemante aṭṭhasahassanāgaparivuto kañcanaguhāyaṃ vasati. Gimhakāle udakavātaṃ sampaṭicchamāno mahānigrodhamūle pārohantare tiṭṭhatī.

Athassa ekadivasaṃ ‘‘mahāsālavanaṃ pupphita’’nti taruṇanāgā āgantvā ārocayiṃsu. So saparivāro ‘‘sālakīḷaṃ kīḷissāmī’’ti {pb:P:5.0039} sālavanaṃ gantvā ekaṃ supupphitaṃ sālarukkhaṃ kumbhena pahari. Tadā cūḷasubhaddā paṭivātapasse ṭhitā, tassā sarīre sukkhadaṇḍakamissakāni purāṇapaṇṇāni ceva tambakipillikāni ca patiṃsu. Mahāsubhaddā adhovātapasse ṭhitā, tassā sarīre pupphareṇukiñjakkhapattāni patiṃsu. Cūḷasubhaddā ‘‘ayaṃ nāgarājā attano piyabhariyāya upari pupphareṇukiñjakkhapattāni pātesi, mama {pb:M:5.0040} sarīre sukkhadaṇḍakamissāni purāṇapaṇṇāni ceva tambakipillikāni ca pātesi, hotu, kātabbaṃ jānissāmī’’ti mahāsatte veraṃ bandhi.

Aparampi divasaṃ nāgarājā saparivāro nhānatthāya chaddantadahaṃ otari. Atha dve taruṇanāgā soṇḍāhi {pb:V:5.0035} usirakalāpe gahetvā kelāsakūṭaṃ majjantā viya nhāpesuṃ. Tasmiṃ nhatvā uttiṇṇe dve kareṇuyo nhāpesuṃ. Tāpi uttaritvā mahāsattassa santike aṭṭhaṃsu. Tato aṭṭhasahassanāgāsaraṃ otaritvā udakakīḷaṃ kīḷitvā sarato nānāpupphāni āharitvā rajatathūpaṃ alaṅkarontā viya mahāsattaṃ alaṅkaritvā pacchā dve kareṇuyo alaṅkariṃsu. Atheko hatthī sare vicaranto sattuddayaṃ nāma mahāpadumaṃ labhitvā āharitvā mahāsattassa adāsi. So taṃ soṇḍāya gahetvā reṇuṃ kumbhe okiritvā jeṭṭhakāya mahāsubhaddāya adāsi. Taṃ disvā itarā ‘‘idampi sattuddayaṃ mahāpadumaṃ attano piyabhariyāya eva adāsi, na mayha’’nti punapi tasmiṃ veraṃ bandhi.

Athekadivasaṃ bodhisatte madhuraphalāni ceva bhisamuḷālāni ca pokkharamadhunā yojetvā pañcasate paccekabuddhe bhojente cūḷasubhaddā attanā laddhaphalāphalaṃ paccekabuddhānaṃ datvā ‘‘bhante, ito cavitvā maddarājakule nibbattitvā subhaddā nāma rājakaññā hutvā vayappattā bārāṇasirañño aggamahesibhāvaṃ patvā tassa piyā manāpā taṃ attano ruciṃ kāretuṃ samatthā hutvā tassa ācikkhitvā ekaṃ luddakaṃ pesetvā imaṃ hatthiṃ visapītena sallena vijjhāpetvā jīvitakkhayaṃ pāpetvā chabbaṇṇaraṃsiṃ {pb:P:5.0040} vissajjente yamakadante āharāpetuṃ samatthā homī’’ti patthanaṃ ṭhapesi. Sā tato paṭṭhāya gocaraṃ aggahetvā sussitvā nacirasseva kālaṃ katvā maddaraṭṭhe rājaaggamahesiyā kucchimhi nibbatti, subhaddātissā nāmaṃ kariṃsu. Atha naṃ vayappattaṃ bārāṇasirañño adaṃsu. Sā tassa piyā ahosi manāpā, soḷasannaṃ itthisahassānaṃ jeṭṭhikā hutvā jātissarañāṇañca paṭilabhi. Sā cintesi – ‘‘samiddhā me patthanā, idāni tassa nāgassa yamakadante āharāpessāmī’’ti. Tato sarīraṃ telena makkhetvā kiliṭṭhavatthaṃ nivāsetvā gilānākāraṃ dassetvā sirigabbhaṃ pavisitvā mañcake nipajji. Rājā ‘‘kuhiṃ subhaddā’’ti vatvā ‘‘gilānā’’ti sutvā sirigabbhaṃ pavisitvā mañcake nisīditvā tassā piṭṭhiṃ parimajjanto paṭhamaṃ gāthamāha –

::hangnum
97\.
::

::gatha1
‘‘Kiṃ {pb:M:5.0041} nu socasinuccaṅgi, paṇḍūsi varavaṇṇini;
::

::gathalast
Milāyasi visālakkhi, mālāva parimadditā’’ti.
::

Tattha **anuccaṅgī**ti kañcanasannibhasarīre. **Mālāva parimadditā**ti hatthehi parimadditā padumamālā viya.

Taṃ sutvā sā itaraṃ gāthamāha –

::hangnum
98\.
::

::gatha1
‘‘Dohaḷo {pb:V:5.0036} me mahārāja, supinantenupajjhagā;
::

::gathalast
Na so sulabharūpova, yādiso mama dohaḷo’’ti.
::

Tattha **na so**ti yādiso mama **supinantenupajjhagā** supine passantiyā mayā diṭṭho dohaḷo, so sulabharūpo viya na hoti, dullabho so, mayhaṃ pana taṃ alabhantiyā jīvitaṃ natthīti avaca.

Taṃ sutvā rājā gāthamāha –

::hangnum
99\.
::

::gatha1
‘‘Ye keci mānusā kāmā, idha lokamhi nandane;
::

::gathalast
Sabbe te pacurā mayhaṃ, ahaṃ te dammi dohaḷa’’nti.
::

Tattha **pacurā**ti bahū sulabhā.

Taṃ sutvā devī, ‘‘mahārāja, dullabho mama dohaḷo, na taṃ idāni kathemi, yāvattakā pana te vijite luddā, te sabbe sannipātetha{pb:P:5.0041}, tesaṃ majjhe kathessāmī’’ti dīpentī anantaraṃ gāthamāha –

::hangnum
100\.
::

::gatha1
‘‘Luddā deva samāyantu, ye keci vijite tava;
::

::gathalast
Etesaṃ ahamakkhissaṃ, yādiso mama dohaḷo’’ti.
::

Rājā ‘‘sādhū’’ti sirigabbhā nikkhamitvā ‘‘yāvatikā tiyojanasatike kāsikaraṭṭhe luddā, tesaṃ sannipātatthāya bheriṃ carāpethā’’ti amacce āṇāpesi. Te tathā akaṃsu. Nacirasseva kāsiraṭṭhavāsino luddā yathābalaṃ paṇṇākāraṃ gahetvā āgantvā āgatabhāvaṃ rañño ārocāpesuṃ{pb:M:5.0042}. Te sabbepi saṭṭhisahassamattā ahesuṃ. Rājā tesaṃ āgatabhāvaṃ ñatvā vātapāne ṭhito hatthaṃ pasāretvā tesaṃ āgatabhāvaṃ deviyā kathento āha –

::hangnum
101\.
::

::gatha1
‘‘Ime te luddakā devi, katahatthā visāradā;
::

::gathalast
Vanaññū ca migaññū ca, mamatthe cattajīvitā’’ti.
::

Tattha {pb:V:5.0037} ime teti ye tvaṃ sannipātāpesi, ime te. Katahatthāti vijjhanachedanesu katahatthā kusalā susikkhitā. Visāradāti nibbhayā. Vanaññū ca migaññū cāti vanāni ca mige ca jānanti. Mamattheti sabbepi cete mamatthe cattajīvitā, yamahaṃ icchāmi, taṃ karontīti.

Taṃ sutvā devī te āmantetvā itaraṃ gāthamāha –

::hangnum
102\.
::

::gatha1
‘‘Luddaputtā nisāmetha, yāvantettha samāgatā;
::

::gatha2
Chabbisāṇaṃ gajaṃ setaṃ, addasaṃ supine ahaṃ;
::

::gathalast
Tassa dantehi me attho, alābhe natthi jīvita’’nti.
::

Tattha nisāmethāti suṇātha. Chabbisāṇanti chabbaṇṇavisāṇaṃ.

Taṃ sutvā luddaputtā āhaṃsu –

::hangnum
103\.
::

::gatha1
‘‘Na no pitūnaṃ na pitāmahānaṃ, diṭṭho suto kuñjaro chabbisāṇo;
::

::gathalast
Yamaddasā {pb:P:5.0042} supine rājaputtī, akkhāhi no yādiso hatthināgo’’ti.
::

Tattha pitūnanti karaṇatthe sāmivacanaṃ. Idaṃ vuttaṃ hoti – devi neva amhākaṃ pitūhi, na pitāmahehi evarūpo kuñjaro diṭṭhapubbo, pageva amhehi, tasmā attanā diṭṭhalakkhaṇavasena akkhāhi no, yādiso tayā diṭṭho hatthināgoti.

Anantaragāthāpi {pb:M:5.0043} teheva vuttā –

::hangnum
104\.
::

::gatha1
‘‘Disā catasso vidisā catasso, uddhaṃ adho dasa disā imāyo;
::

::gathalast
Katamaṃ disaṃ tiṭṭhati nāgarājā, yamaddasā supine chabbisāṇa’’nti.
::

Tattha disāti disāsu. Katamanti etāsu disāsu katamāya disāyāti.

Evaṃ vutte subhaddā sabbe ludde oloketvā tesaṃ antare patthaṭapādaṃ bhattapuṭasadisajaṅghaṃ mahājāṇukaṃ mahāphāsukaṃ bahalamassutambadāṭhikaṃ nibbiddhapiṅgalaṃ dussaṇṭhānaṃ bībhacchaṃ sabbesaṃ matthakamatthakena {pb:V:5.0038} paññāyamānaṃ mahāsattassa pubbaveriṃ sonuttaraṃ nāma nesādaṃ disvā ‘‘esa mama vacanaṃ kātuṃ sakkhissatī’’ti rājānaṃ anujānāpetvā taṃ ādāya sattabhūmikapāsādassa uparimatalaṃ āruyha uttarasīhapañjaraṃ vivaritvā uttarahimavantābhimukhaṃ hatthaṃ pasāretvā catasso gāthā abhāsi –

::hangnum
105\.
::

::gatha1
‘‘Ito ujuṃ uttariyaṃ disāyaṃ, atikkamma so satta girī brahmante;
::

::gathalast
Suvaṇṇapasso nāma girī uḷāro, supupphito kimpurisānuciṇṇo.
::

::hangnum
106\.
::

::gatha1
‘‘Āruyha selaṃ bhavanaṃ kinnarānaṃ, olokaya pabbatapādamūlaṃ;
::

::gathalast
Atha {pb:P:5.0043} dakkhasī meghasamānavaṇṇaṃ, nigrodharājaṃ aṭṭhasahassapādaṃ.
::

::hangnum
107\.
::

::gatha1
‘‘Tatthacchatī kuñjaro chabbisāṇo, sabbaseto duppasaho parebhi;
::

::gathalast
Rakkhanti naṃ aṭṭhasahassanāgā, īsādantā vātajavappahārino.
::

::hangnum
108\.
::

::gatha1
‘‘Tiṭṭhanti {pb:M:5.0044} te tumūlaṃ passasantā, kuppanti vātassapi eritassa;
::

::gathalast
Manussabhūtaṃ pana tattha disvā, bhasmaṃ kareyyuṃ nāssa rajopi tassā’’ti.
::

Tattha **ito**ti imamhā ṭhānā. **Uttariya**nti uttarāya. **Uḷāro**ti mahā itarehi chahi pabbatehi uccataro. **Olokayā**ti ālokeyyāsi. **Tatthacchatī**ti tasmiṃ nigrodhamūle gimhasamaye udakavātaṃ sampaṭicchanto tiṭṭhati. **Duppasaho**ti aññe taṃ upagantvā pasayhakāraṃ kātuṃ samatthā nāma natthīti duppasaho parebhi. **Īsādantā**ti rathīsāya samānadantā. **Vātajavappahārino**ti vātajavena gantvā paccāmitte paharaṇasīlā evarūpā aṭṭhasahassanāgā nāgarājānaṃ rakkhanti. **Tumūla**nti bhiṃsanakaṃ mahāsaddānubandhaṃ assāsaṃ muñcantā tiṭṭhanti. **Eritassā**ti vātapaharitassa yaṃ saddānubandhaṃ eritaṃ calanaṃ kampanaṃ, tassapi kuppanti, evaṃpharusā te nāgā. **Nāssā**ti tassa nāsavātena viddhaṃsetvā bhasmaṃ katassa tassa rajopi na bhaveyyāti.

Taṃ sutvā sonuttaro maraṇabhayabhīto āha –

::hangnum
109\.
::

::gatha1
‘‘Bahū {pb:V:5.0039} hime rājakulamhi santi, piḷandhanā jātarūpassa devi;
::

::gatha2
Muttā {pb:P:5.0044} maṇī veḷuriyāmayā ca, kiṃ kāhasi dantapiḷandhanena;
::

::gathalast
Māretukāmā kuñjaraṃ chabbisāṇaṃ, udāhu ghātessasi luddaputte’’ti.
::

Tattha **piḷandhanā**ti ābharaṇāni. **Veḷuriyāmayā**ti veḷuriyamayāni. **Ghātessasī**ti udāhu piḷandhanāpadesena luddaputte ghātāpetukāmāsīti pucchati.

Tato devī gāthamāha –

::hangnum
110\.
::

::gatha1
‘‘Sā issitā dukkhitā casmi ludda, uddhañca sussāmi anussarantī;
::

::gathalast
Karohi me luddaka etamatthaṃ, dassāmi te gāmavarāni pañcā’’ti.
::

Tattha {pb:M:5.0045} **sā**ti sā ahaṃ. **Anussarantī**ti tena vāraṇena pure mayi kataṃ veraṃ anussaramānā. **Dassāmi te**ti etasmiṃ te atthe nipphādite saṃvacchare satasahassuṭṭhānake pañca gāmavare dadāmīti.

Evañca pana vatvā ‘‘samma luddaputta ahaṃ ‘etaṃ chaddantahatthiṃ mārāpetvā yamakadante āharāpetuṃ samatthā homī’ti pubbe paccekabuddhānaṃ dānaṃ datvā patthanaṃ paṭṭhapesiṃ, mayā supinantena diṭṭhaṃ nāma natthi, sā pana mayā patthitapatthanā samijjhissati, tvaṃ gacchanto mā bhāyī’’ti taṃ samassāsetvā pesesi. So ‘‘sādhu, ayye’’ti tassā vacanaṃ sampaṭicchitvā ‘‘tena hi me pākaṭaṃ katvā tassa vasanaṭṭhānaṃ kathehī’’ti pucchanto imaṃ gāthamāha –

::hangnum
111\.
::

::gatha1
‘‘Katthacchatī kattha mupeti ṭhānaṃ, vīthissa kā nhānagatassa hoti;
::

::gathalast
Kathañhi so nhāyati nāgarājā, kathaṃ vijānemu gatiṃ gajassā’’ti.
::

Tattha **katthacchatī**ti kattha vasati. **Kattha mupetī**ti kattha upeti, kattha tiṭṭhatīti attho. **Vīthissa kā**ti tassa nhānagatassa kā vīthi hoti, kataramaggena so gacchati. **Kathaṃ vijānemu gati**nti tayā akathite mayaṃ kathaṃ tassa nāgarājassa gatiṃ vijānissāma, tasmā kathehi noti attho.

Tato {pb:V:5.0040}{pb:P:5.0045} sā jātissarañāṇena paccakkhato diṭṭhaṭṭhānaṃ tassa ācikkhantī dve gāthā abhāsi –

::hangnum
112\.
::

::gatha1
‘‘Tattheva sā pokkharaṇī adūre, rammā sutitthā ca mahodikā ca;
::

::gathalast
Sampupphitā bhamaragaṇānuciṇṇā, ettha hi so nhāyati nāgarājā.
::

::hangnum
113\.
::

::gatha1
‘‘Sīsaṃ {pb:M:5.0046} nahātuppalamālabhārī, sabbaseto puṇḍarīkattacaṅgī;
::

::gathalast
Āmodamāno gacchati sanniketaṃ, purakkhatvā mahesiṃ sabbabhadda’’nti.
::

Tattha **tatthevā**ti tassa vasanaṭṭhāneyeva. **Pokkharaṇī**ti chaddantadahaṃ sandhāyāha. **Sampupphitā**ti duvidhehi kumudehi tividhehi uppalehi pañcavaṇṇehi ca padumehi samantato pupphitā. **Ettha hi so**ti so nāgarājā ettha chaddantadahe nhāyati. **Uppalamālabhārī**ti uppalādīnaṃ jalajathalajānaṃ pupphānaṃ mālaṃ dhārento. **Puṇḍarīkattacaṅgī**ti puṇḍarīkasadisatacena odātena aṅgena samannāgato. **Āmodamāno**ti āmoditapamodito. **Sanniketa**nti attano vasanaṭṭhānaṃ. **Purakkhatvā**ti sabbabhaddaṃ nāma mahesiṃ purato katvā aṭṭhahi nāgasahassehi parivuto attano vasanaṭṭhānaṃ gacchatīti.

Taṃ sutvā sonuttaro ‘‘sādhu ayye, ahaṃ taṃ vāraṇaṃ māretvā tassa dante āharissāmī’’ti sampaṭicchi. Athassa sā tuṭṭhā sahassaṃ datvā ‘‘gehaṃ tāva gaccha, ito sattāhaccayena tattha gamissasī’’ti taṃ uyyojetvā kammāre pakkosāpetvā ‘‘tātā amhākaṃ vāsipharasu-kuddāla-nikhādana-muṭṭhikaveḷugumbacchedana-sattha-tiṇalāyana-asilohadaṇḍakakacakhāṇuka- ayasiṅghāṭakehi attho, sabbaṃ sīghaṃ katvā āharathā’’ti āṇāpetvā cammakāre pakkosāpetvā ‘‘tātā amhākaṃ kumbhabhāragāhitaṃ cammabhastaṃ kātuṃ vaṭṭati, cammayottavarattahatthipādaupāhanacammachattehipi no attho, sabbaṃ sīghaṃ katvā āharathā’’ti āṇāpesi. Te ubhopi sabbāni tāni sīghaṃ katvā āharitvā {pb:P:5.0046} adaṃsu. Sā tassa pātheyyaṃ saṃvidahitvā araṇisahitaṃ ādiṃ katvā sabbaṃ upakaraṇañca baddhasattumādiṃ katvā pātheyyañca cammabhastāyaṃ pakkhipi, taṃ sabbampi kumbhabhāramattaṃ ahosi.

Sonuttaropi attano parivacchaṃ katvā sattame divase āgantvā deviṃ vanditvā aṭṭhāsi. Atha naṃ sā ‘‘niṭṭhitaṃ te samma sabbūpakaraṇaṃ, imaṃ tāva pasibbakaṃ gaṇhā’’ti āha. So pana mahāthāmo pañcannaṃ hatthīnaṃ balaṃ {pb:M:5.0047} dhāreti, tasmā tambūlapasibbakaṃ viya ukkhipitvā upakacchantare {pb:V:5.0041} ṭhapetvā rittahattho viya aṭṭhāsi. Subhaddā luddassa puttadārānaṃ paribbayaṃ datvā rañño ācikkhitvā sonuttaraṃ uyyojesi. Sopi rājānañca deviñca vanditvā rājanivesanā oruyha rathe ṭhatvā mahantena parivārena nagarā nikkhamitvā gāmanigamajanapadaparamparāya paccantaṃ patvā jānapade nivattetvā paccantavāsīhi saddhiṃ araññaṃ pavisitvā manussapathaṃ atikkamma paccantavāsinopi nivattetvā ekakova gacchanto tiṃsayojanaṃ patvā paṭhamaṃ dabbagahanaṃ kāsagahanaṃ tiṇagahanaṃ tulasigahanaṃ saragahanaṃ tirivacchagahananti cha gahanāni, kaṇṭakaveḷugumbagahanāni vettagahanaṃ omissakagahanaṃ naḷagahanaṃ saragahanasadisaṃ uragenapi dubbinivijjhaṃ ghanavanagahanaṃ rukkhagahanaṃ veḷugahanaṃ aparampi veḷugumbagahanaṃ kalalagahanaṃ udakagahanaṃ pabbatagahananti aṭṭhārasa gahanāni paṭipāṭiyā patvā dabbagahanādīni asitena lāyitvā tulasigahanādīni veḷugumbacchedanasatthena chinditvā rukkhe pharasunā koṭṭetvā atimahante rukkhe nikhādanena vijjhitvā maggaṃ karonto veḷuvane nisseṇiṃ katvā veḷugumbaṃ āruyha veḷuṃ chinditvā aparassa veḷugumbassa upari pātetvā veḷugumbamatthakena gantvā kalalagahane sukkharukkhapadaraṃ {pb:P:5.0047} attharitvā tena gantvā aparaṃ attharitvā itaraṃ ukkhipitvā puna purato attharanto taṃ atikkamitvā udakagahane doṇiṃ katvā tāya udakagahanaṃ taritvā pabbatapāde ṭhatvā ayasiṅghāṭakaṃ yottena bandhitvā uddhaṃ khipitvā pabbate laggāpetvā yottenāruyha vajiraggena lohadaṇḍena pabbataṃ vijjhitvā khāṇukaṃ koṭṭetvā tattha ṭhatvā siṅghāṭakaṃ ākaḍḍhitvā puna upari laggāpetvā tattha ṭhito cammayottaṃ olambetvā taṃ ādāya otaritvā heṭṭhimakhāṇuke bandhitvā vāmahatthena yottaṃ gahetvā dakkhiṇahatthena muggaraṃ ādāya yottaṃ paharitvā khāṇukaṃ nīharitvā puna abhiruhati. Etenupāyena pabbatamatthakaṃ abhiruyha parato otaranto purimanayeneva paṭhamaṃ pabbatamatthake khāṇukaṃ koṭṭetvā cammapasibbake yottaṃ bandhitvā khāṇuke veṭhetvā sayaṃ antopasibbake nisīditvā makkaṭakānaṃ makkaṭasuttavissajjanākārena yottaṃ viniveṭhento otarati. Cammachattena vātaṃ gāhāpetvā sakuṇo viya otaratītipi vadantiyeva.

Evaṃ {pb:M:5.0048} tassa subhaddāya vacanaṃ ādāya nagarā nikkhamitvā sattarasa gahanāni atikkamitvā pabbatagahanaṃ patvā tatrāpi cha pabbate atikkamitvā suvaṇṇapassapabbatamatthakaṃ āruḷhabhāvaṃ āvikaronto satthā āha –

::hangnum
114\.
::

::gatha1
‘‘Tattheva so uggahetvāna vākyaṃ, ādāya tūṇiñca dhanuñca luddo;
::

::gathalast
Vituriyati satta girī brahante, suvaṇṇapassaṃ nāma giriṃ uḷāraṃ.
::

::hangnum
115\.
::

::gatha1
‘‘Āruyha {pb:V:5.0042} selaṃ bhavanaṃ kinnarānaṃ, olokayī pabbatapādamūlaṃ;
::

::gathalast
Tatthaddasā meghasamānavaṇṇaṃ, nigrodharājaṃ aṭṭhasahassapādaṃ.
::

::hangnum
116\.
::

::gatha1
‘‘Tatthaddasā {pb:P:5.0048} kuñjaraṃ chabbisāṇaṃ, sabbasetaṃ duppasahaṃ parebhi;
::

::gathalast
Rakkhanti naṃ aṭṭhasahassanāgā, īsādantā vātajavappahārino.
::

::hangnum
117\.
::

::gatha1
‘‘Tatthaddasā pokkharaṇiṃ adūre, rammaṃ sutitthañca mahodikañca;
::

::gathalast
Sampupphitaṃ bhamaragaṇānuciṇṇaṃ, yattha hi so nhāyati nāgarājā.
::

::hangnum
118\.
::

::gatha1
‘‘Disvāna nāgassa gatiṃ ṭhitiñca, vīthissayā nhānagatassa hoti;
::

::gathalast
Opātamāgacchi anariyarūpo, payojito cittavasānugāyā’’ti.
::

Tattha **so**ti, bhikkhave, so luddo tattheva sattabhūmikapāsādatale ṭhitāya tassā subhaddāya vacanaṃ uggahetvā saratūṇiñca mahādhanuñca ādāya pabbatagahanaṃ patvā ‘‘kataro nu kho suvaṇṇapassapabbato nāmā’’ti satta {pb:M:5.0049} mahāpabbate vituriyati, tasmiṃ kāle tuleti tīreti. So evaṃ tīrento suvaṇṇapassaṃ nāma giriṃ uḷāraṃ disvā ‘‘ayaṃ so bhavissatī’’ti cintesi. **Olokayī**ti taṃ kinnarānaṃ bhavanabhūtaṃ pabbataṃ āruyha subhaddāya dinnasaññāvasena heṭṭhā olokesi. **Tatthā**ti tasmiṃ pabbatapādamūle avidūreyeva taṃ nigrodhaṃ addasa.

**Tatthā**ti tasmiṃ nigrodharukkhamūle ṭhitaṃ. **Tatthā**ti tattheva antopabbate tassa nigrodhassāvidūre yattha so nhāyati, taṃ pokkharaṇiṃ addasa. **Disvānā**ti suvaṇṇapassapabbatā oruyha hatthīnaṃ gatakāle hatthipādaupāhanaṃ āruyha tassa nāgarañño gataṭṭhānaṃ nibaddhavasanaṭṭhānaṃ upadhārento ‘‘iminā maggena gacchati, idha nhāyati, nhatvā uttiṇṇo, idha tiṭṭhatī’’ti sabbaṃ disvā ahirikabhāvena anariyarūpo tāya cittavasānugāya payojito, tasmā opātaṃ āgacchi paṭipajji, āvāṭaṃ khaṇīti attho.

Tatrāyaṃ anupubbikathā – ‘‘so kira mahāsattassa vasanokāsaṃ sattamāsādhikehi sattahi saṃvaccharehi sattahi ca divasehi patvā vuttanayeneva tassa vasanokāsaṃ sallakkhetvā ‘‘idha āvāṭaṃ khaṇitvā tasmiṃ ṭhito vāraṇādhipatiṃ visapītena sallena vijjhitvā jīvitakkhayaṃ pāpessāmī’’ti vavatthapetvā araññaṃ pavisitvā thambhādīnaṃ atthāya rukkhe chinditvā dabbasambhāre {pb:V:5.0043} sajjetvā hatthīsu {pb:P:5.0049} nhānatthāya gatesu tassa vasanokāse mahākuddālena caturassaṃ āvāṭaṃ khaṇitvā uddhatapaṃsuṃ bījaṃ vapanto viya udakena vikiritvā udukkhalapāsāṇānaṃ upari thambhe patiṭṭhapetvā tulā ca kāje ca datvā padarāni attharitvā kaṇḍappamāṇaṃ chiddaṃ katvā upari paṃsuñca kacavarañca pakkhipitvā ekena passena attano pavisanaṭṭhānaṃ katvā evaṃ niṭṭhite āvāṭe paccūsakāleyeva patisīsakaṃ paṭimuñcitvā kāsāyāni paridahitvā saddhiṃ visapītena sallena dhanuṃ ādāya āvāṭaṃ otaritvā aṭṭhāsi. Tamatthaṃ pakāsento satthā āha –

::hangnum
119\.
::

::gatha1
‘‘Khaṇitvāna kāsuṃ phalakehi chādayi, attānamodhāya dhanuñca luddo;
::

::gathalast
Passāgataṃ puthusallena nāgaṃ, samappayī dukkaṭakammakārī.
::

::hangnum
120\.
::

::gatha1
‘‘Viddho {pb:M:5.0050} ca nāgo koñcamanādi ghoraṃ, sabbe ca nāgā ninnaduṃ ghorarūpaṃ;
::

::gathalast
Tiṇañca kaṭṭhañca raṇaṃ karontā, dhāviṃsu te aṭṭha disā samantato.
::

::hangnum
121\.
::

::gatha1
‘‘Vadhissametanti parāmasanto, kāsāvamaddakkhi dhajaṃ isīnaṃ;
::

::gathalast
Dukkhena phuṭṭhassudapādi saññā, arahaddhajo sabbhi avajjharūpo’’ti.
::

Tattha **odhāyā**ti odahitvā pavesetvā. **Passāgata**nti attano āvāṭassa passaṃ āgataṃ. So kira dutiyadivase āgantvā nhatvā uttiṇṇo tasmiṃ mahāvisālamālake nāma padese aṭṭhāsi. Athassa sarīrato udakaṃ nābhipadesena ogalitvā tena chiddena luddassa sarīre pati. Tāya saññāya so mahāsattassa āgantvā ṭhitabhāvaṃ ñatvā taṃ passāgataṃ puthunā sallena samappayi vijjhi. **Dukkaṭakammakārī**ti tassa mahāsattassa kāyikacetasikassa dukkhassa uppādanena dukkaṭassa kammassa kārako.

**Koñcamanādī**ti koñcanādaṃ akari. Tassa kira taṃ sallaṃ nābhiyaṃ pavisitvā pihakādīni sañcuṇṇetvā antāni chinditvā piṭṭhibhāgaṃ {pb:P:5.0050} pharasunā padālentaṃ viya uggantvā ākāse pakkhandi. Bhinnarajatakumbhato rajanaṃ viya pahāramukhena lohitaṃ pagghari, balavavedanā uppajji. So vedanaṃ adhivāsetuṃ asakkonto vedanāppatto sakalapabbataṃ ekaninnādaṃ karonto tikkhattuṃ mahantaṃ koñcanādaṃ nadi. **Sabbe cā**ti tepi sabbe aṭṭhasahassanāgā taṃ saddaṃ sutvā maraṇabhayabhītā ghorarūpaṃ ninnaduṃ anuravaṃ kariṃsu. **Raṇaṃ karontā**ti tena saddena gantvā chaddantavāraṇaṃ {pb:V:5.0044} vedanāppattaṃ disvā ‘‘paccāmittaṃ gaṇhissāmā’’ti tiṇañca kaṭṭhañca cuṇṇavicuṇṇaṃ karontā samantā dhāviṃsu.

**Vadhissameta**nti ‘‘bhikkhave, so chaddantavāraṇo disā pakkantesu nāgesu subhaddāya kareṇuyā passe ṭhatvā sandhāretvā samassāsayamānāya vedanaṃ adhivāsetvā kaṇḍassa āgataṭṭhānaṃ sallakkhento ‘sace {pb:M:5.0051} idaṃ puratthimadisādīhi āgataṃ abhavissa, kumbhādīhi pavisitvā pacchimakāyīdīhi nikkhamissa, idaṃ pana nābhiyā pavisitvā ākāsaṃ pakkhandi, tasmā pathaviyaṃ ṭhitena vissaṭṭhaṃ bhavissatī’ti upadhāretvā ṭhitaṭṭhānaṃ upaparikkhitukāmo ‘‘ko jānāti, kiṃ bhavissati, subhaddaṃ apanetuṃ vaṭṭatī’’ti cintetvā ‘‘bhadde, aṭṭhasahassanāgā mama paccāmittaṃ pariyesantā disā pakkhandā, tvaṃ idha kiṃ karosī’’ti vatvā, ‘‘deva, ahaṃ tumhe sandhāretvā samassāsentī ṭhitā, khamatha me’’ti tikkhattuṃ padakkhiṇaṃ katvā catūsu ṭhānesu vanditvā tāya ākāsaṃ pakkhandāya nāgarājā bhūmiṃ pādanakhena pahari, padaraṃ uppatitvā gataṃ. So chiddena olokento sonuttaraṃ disvā ‘‘vadhissāmi na’’nti cittaṃ uppādetvā rajatadāmavaṇṇasoṇḍaṃ pavesetvā parāmasanto buddhānaṃ isīnaṃ dhajaṃ kāsāvaṃ addakkhi. Luddo kāsāvaṃ mahāsattassa hatthe ṭhapesi. So taṃ ukkhipitvā purato ṭhapesi. Athassa tena tathārūpenapi dukkhena phuṭṭhassa ‘‘arahaddhajo nāma sabbhi paṇḍitehi avajjharūpo, aññadatthu sakkātabbo garukātabboyevā’’ti ayaṃ saññā udapādi.

So tena saddhiṃ sallapanto gāthādvayamāha –

::hangnum
122\.
::

::gatha1
‘‘Anikkasāvo kāsāvaṃ, yo vatthaṃ paridahissati;
::

::gathalast
Apeto damasaccena, na so kāsāvamarahati.
::

::hangnum
123\.
::

::gatha1
‘‘Yo ca vantakasāvassa, sīlesu susamāhito;
::

::gathalast
Upeto damasaccena, sa ve kāsāvamarahatī’’ti.
::

Tassattho – samma luddaputta yo puriso rāgādīhi kasāvehi anikkasāvo indriyadamena ceva vacīsaccena ca apeto anupagato tehi guṇehi kasāvarasapītaṃ kāsāvavatthaṃ paridahati, so taṃ kāsāvaṃ nārahati, nānucchaviko so tassa {pb:P:5.0051} vatthassa. Yo pana tesaṃ kasāvānaṃ vantattā {pb:V:5.0045} vantakasāvo assa sīlesu susamāhito supatiṭṭhito paripuṇṇasīlācāro, so taṃ kāsāvaṃ arahati nāmāti.

Evaṃ vatvā mahāsatto tasmiṃ cittaṃ nibbāpetvā ‘‘samma kimatthaṃ tvaṃ maṃ vijjhasi, kiṃ attano atthāya, udāhu aññena payojitosī’’ti pucchi. Tamatthaṃ āvīkaronto satthā āha –

::hangnum
124\.
::

::gatha1
‘‘Samappito {pb:M:5.0052} puthusallena nāgo, aduṭṭhacitto luddakamajjhabhāsi;
::

::gathalast
Kimatthayaṃ kissa vā samma hetu, mamaṃ vadhī kassa vāyaṃ payogo’’ti.
::

Tattha **kimatthaya**nti āyatiṃ kiṃ patthento. **Kissa vā**ti kissa hetu kena kāraṇena, kiṃ nāma tava mayā saddhiṃ veranti adhippāyo. **Kassa vā**ti kassa vā aññassa ayaṃ payogo, kena payojito maṃ avadhīti attho.

Athassa ācikkhanto luddo gāthamāha –

::hangnum
125\.
::

::gatha1
‘‘Kāsissa rañño mahesī bhadante, sā pūjitā rājakule subhaddā;
::

::gathalast
Taṃ addasā sā ca mamaṃ asaṃsi, dantehi atthoti ca maṃ avocā’’ti.
::

Tattha **pūjitā**ti aggamahesiṭṭhāne ṭhapetvā pūjitā. **Addasā**ti sā kira taṃ supinante addasa. **Asaṃsī**ti sā ca mama sakkāraṃ kāretvā ‘‘himavantapadese evarūpo nāma nāgo asukasmiṃ nāma ṭhāne vasatī’’ti mamaṃ ācikkhi. **Dantehī**ti tassa nāgassa chabbaṇṇaraṃsisamujjalā dantā, tehi mama attho, piḷandhanaṃ kāretukāmāmhi, te me āharāti maṃ avocāti.

Taṃ sutvā ‘‘idaṃ cūḷasubhaddāya kamma’’nti ñatvā mahāsatto vedanaṃ adhivāsetvā ‘‘tassā mama dantehi attho natthi, maṃ māretukāmatāya pana pahiṇī’’ti dīpento gāthādvayamāha –

::hangnum
126\.
::

::gatha1
‘‘Bahū hime dantayugā uḷārā, ye me pitūnañca pitāmahānaṃ;
::

::gathalast
Jānāti sā kodhanā rājaputtī, vadhatthikā veramakāsi bālā.
::

::hangnum
127\.
::

::gatha1
‘‘Uṭṭhehi {pb:V:5.0046}{pb:P:5.0052} tvaṃ ludda kharaṃ gahetvā, dante ime chinda purā marāmi;
::

::gathalast
Vajjāsi taṃ kodhanaṃ rājaputtiṃ, nāgo hato handa imassa dantā’’ti.
::

Tattha {pb:M:5.0053} **ime**ti tassa kira pitu pitāmahānaṃ dantā mā vinassantūti guhāyaṃ sannicitā, te sandhāya evamāha. **Jānātī**ti bahūnaṃ vāraṇānaṃ idha sannicihe dante jānāti. **Vadhatthikā**ti kevalaṃ pana sā maṃ māretukāmā appamattakaṃ dosaṃ hadaye ṭhapetvā attano veraṃ akāsi, evarūpena pharusakammena matthakaṃ pāpesi. **Khara**nti kakacaṃ. **Purā marāmī**ti yāva na marāmi. **Vajjasī**ti vadeyyāsi. **Handa imassa dantā**ti hato so mayā nāgo, manoratho te matthakappatto, gaṇha, ime tassa dantāti.

So tassa vacanaṃ sutvā nisīdanaṭṭhānā vuṭṭhāya kakacaṃ ādāya ‘‘dante chindissāmī’’ti tassa santikaṃ upagato. So pana ubbedhato aṭṭhāsītihattho rajatapabbato viya ṭhito, tenassa so dantaṭṭhānaṃ na pāpuṇi. Atha mahāsatto kāyaṃ upanāmento heṭṭhāsīsako nipajji. Tadā nesādo mahāsattassa rajatadāmasadisaṃ soṇḍaṃ maddanto abhiruhitvā kelāsakūṭe viya kumbhe ṭhatvā mukhakoṭimaṃsaṃ dhanukena paharitvā anto pakkhipitvā kumbhato oruyha kakacaṃ antomukhe pavesesi, ubhohi hatthehi daḷhaṃ aparāparaṃ kaḍḍhi. Mahāsattassa balavavedanā uppajji, mukhaṃ lohitena pūri. Nesādo ito cito ca sañcārento kakacena chindituṃ nāsakkhi. Atha naṃ mahāsatto mukhato lohitaṃ chaḍḍetvā vedanaṃ adhivāsetvā ‘‘kiṃ samma chindituṃ na sakkosī’’ti pucchi. ‘‘Āma, sāmī’’ti. Mahāsatto satiṃ paccupaṭṭhapetvā ‘‘tena hi samma mama soṇḍaṃ ukkhipitvā kakacakoṭiṃ gaṇhāpehi, mama sayaṃ soṇḍaṃ ukkhipituṃ balaṃ natthī’’ti āha. Nesādo tathā akāsi.

Mahāsatto soṇḍāya kakacaṃ gahetvā aparāparaṃ cāresi, dantā kaḷīrā viya chijjiṃsu. Atha naṃ te āharāpetvā gaṇhitvā ‘‘samma luddaputta ahaṃ ime dante tuyhaṃ dadamāno neva ‘mayhaṃ appiyā’ti {pb:P:5.0053} dammi, na sakkattamārattabrahmattāni patthento, imehi pana me dantehi sataguṇena sahassaguṇena satasahassaguṇena sabbaññutaññāṇadantāva piyatarā, sabbaññutaññāṇappaṭivedhāya me idaṃ puññaṃ paccayo hotū’’ti dante datvā ‘‘samma idaṃ ṭhānaṃ kittakena kālena āgatosī’’ti pucchitvā ‘‘sattamāsasattadivasādhikehi sattahi saṃvaccharehī’’ti vutte – ‘‘gaccha imesaṃ {pb:M:5.0054} dantānaṃ ānubhāvena sattadivasabbhantareyeva bārāṇasiṃ pāpuṇissasī’’ti vatvā tassa parittaṃ katvā taṃ uyyojesi{pb:V:5.0047}. Uyyojetvā ca pana anāgatesuyeva tesu nāgesu subhaddāya ca anāgatāya kālamakāsi. Tamatthaṃ pakāsento satthā āha –

::hangnum
128\.
::

::gatha1
‘‘Uṭṭhāya so luddo kharaṃ gahetvā, chetvāna dantāni gajuttamassa;
::

::gathalast
Vaggū subhe appaṭime pathabyā, ādāya pakkāmi tato hi khippa’’nti.
::

Tattha **vaggū**ti vilāsavante. **Subhe**ti sundare. **Appaṭime**ti imissaṃ pathaviyaṃ aññehi dantehi asadiseti.

Tasmiṃ pakkante te nāgā paccāmittaṃ adisvā āgamiṃsu. Tamatthaṃ pakāsento satthā āha –

::hangnum
129\.
::

::gatha1
‘‘Bhayaṭṭitā nāgavadhena aṭṭā, ye te nāgā aṭṭha disā vidhāvuṃ;
::

::gathalast
Adisvāna posaṃ gajapaccamittaṃ, paccāgamuṃ yena so nāgarājā’’ti.
::

Tattha **bhayaṭṭitā**ti maraṇabhayena upaddutā. **Aṭṭā**ti dukkhitā. **Gajapaccamitta**nti gajassa paccāmittaṃ. **Yena so**ti yattha visālamālake so nāgarājā kālaṃ katvā kelāsapabbato viya patito, taṃ ṭhānaṃ paccāgamunti attho.

Tehi {pb:P:5.0054} pana saddhiṃ mahāsubhaddāpi āgatā. Te sabbepi aṭṭhasahassanāgā tattha roditvā kanditvā mahāsattassa kulupakānaṃ paccekabuddhānaṃ santikaṃ gantvā, ‘‘bhante, tumhākaṃ paccayadāyako visapītena sallena viddho kālakato, sīvathikadassanamassa āgacchathā’’ti vadiṃsu. Pañcasatā paccekabuddhāpi ākāsenāgantvā visālamālake otariṃsu. Tasmiṃ khaṇe dve taruṇanāgā nāgarañño sarīraṃ dantehi ukkhipitvā paccekabuddhe vandāpetvā citakaṃ āropetvā jhāpayiṃsu. Paccekabuddhā sabbarattiṃ āḷāhane {pb:M:5.0055} dhammasajjhāyamakaṃsu. Aṭṭhasahassanāgā āḷāhanaṃ nibbāpetvā vanditvā nhatvā mahāsubhaddaṃ purato katvā attano vasanaṭṭhānaṃ agamaṃsu. Tamatthaṃ pakāsento satthā āha –

::hangnum
130\.
::

::gatha1
‘‘Te tattha kanditvā roditvāna nāgā, sīse sake paṃsukaṃ okiritvā;
::

::gathalast
Agamaṃsu te sabbe sakaṃ niketaṃ, purakkhatvā mahesiṃ sabbabhadda’’nti.
::

Tattha {pb:V:5.0048} **paṃsuka**nti āḷāhanapaṃsukaṃ.

Sonuttaropi appatteyeva sattame divase dante ādāya bārāṇasiṃ sampāpuṇi. Tamatthaṃ pakāsento satthā āha –

::hangnum
131\.
::

::gatha1
‘‘Ādāya dantāni gajuttamassa, vaggū subhe appaṭime pathabyā;
::

::gatha2
Suvaṇṇarājīhi samantamodare, so luddako kāsipuraṃ upāgami;
::

::gathalast
Upanesi so rājakaññāya dante, nāgo hato handa imassa dantā’’ti.
::

Tattha **suvaṇṇarājīhī**ti suvaṇṇarājiraṃsīhi. **Samantamodare**ti samantato obhāsante sakalavanasaṇḍaṃ suvaṇṇavaṇṇaṃ viya karonte. **Upanesī**ti ahaṃ chaddantavāraṇassa chabbaṇṇaraṃsivissajjane yamakadante ādāya {pb:P:5.0055} āgacchāmi, nagaraṃ alaṅkārāpethāti deviyā sāsanaṃ pesetvā tāya rañño ārocāpetvā devanagaraṃ viya nagare alaṅkārāpite sonuttaropi nagaraṃ pavisitvā pāsādaṃ āruhitvā dante upanesi, upanetvā ca pana, ‘‘ayye, yassa kira tumhe appamattakaṃ dosaṃ hadaye karittha, so nāgo mayā hato mato, ‘matabhāvaṃ me āroceyyāsī’ti āha, tassa matabhāvaṃ tumhe jānātha, gaṇhatha, ime tassa dantā’’ti dante adāsi.

Sā mahāsattassa chabbaṇṇaraṃsivicittadante maṇitālavaṇṭena gahetvā ūrūsu ṭhapetvā purimabhave attano pirasāmikassa dante olokentī ‘‘evarūpaṃ {pb:M:5.0056} sobhaggappattaṃ vāraṇaṃ visapītena sallena jīvitakkhayaṃ pāpetvā ime dante chinditvā sonuttaro āgato’’ti mahāsattaṃ anussarantī sokaṃ uppādetvā adhivāsetuṃ nāsakkhi. Athassā tattheva hadayaṃ phali, taṃ divasameva kālamakāsi. Tamatthaṃ pakāsento satthā āha –

::hangnum
132\.
::

::gatha1
‘‘Disvāna dantāni gajuttamassa, bhattuppiyassa purimāya jātiyā;
::

::gathalast
Tattheva tassā hadayaṃ aphāli, teneva sā kālamakāsi bālā’’ti.
::

::hangnum
133\.
::

::gatha1
‘‘Sambodhipatto sa mahānubhāvo, sitaṃ akāsī parisāya majjhe;
::

::gathalast
Pucchiṃsu bhikkhū suvimuttacittā, nākāraṇe pātukaronti buddhā.
::

::hangnum
134\.
::

::gatha1
‘‘Yamaddasātha {pb:V:5.0049} dahariṃ kumāriṃ, kāsāyavatthaṃ anagāriyaṃ carantiṃ;
::

::gathalast
Sā kho tadā rājakaññā ahosi, ahaṃ tadā nāgarājā ahosiṃ.
::

::hangnum
135\.
::

::gatha1
‘‘Ādāya dantāni gajuttamassa, vaggū subhe appaṭime pathabyā;
::

::gathalast
Yo {pb:P:5.0056} luddako kāsipuraṃ upāgami, so kho tadā devadatto ahosi.
::

::hangnum
136\.
::

::gatha1
‘‘Anāvasūraṃ cirarattasaṃsitaṃ, uccāvacaṃ caritamidaṃ purāṇaṃ;
::

::gathalast
Vītaddaro vītasoko visallo, sayaṃ abhiññāya abhāsi buddho.
::

::hangnum
137\.
::

::gatha1
‘‘Ahaṃ vo tena kālena, ahosiṃ tattha bhikkhavo;
::

::gathalast
Nāgarājā tadā homi, evaṃ dhāretha jātaka’’nti. –
::

::unindented
Imā {pb:M:5.0057} gāthā dasabalassa guṇe vaṇṇentehi dhammasaṅgāhakattherehi ṭhapitā.
::

Tattha **sitaṃ akāsī**ti so sambodhippatto satthā mahānubhāvo alaṅkatadhammasabhāyaṃ alaṅkatadhammāsane parisamajjhe nisinno ekadivasaṃ sitaṃ akāsi. **Nākāraṇe**ti ‘‘bhante, buddhā nāma akāraṇe sitaṃ na karonti, tumhehi ca sitaṃ kataṃ, kena nu kho kāraṇena sitaṃ kata’’nti mahākhīṇāsavā bhikkhū pucchiṃsu. **Yamaddasāthā**ti evaṃ puṭṭho, āvuso, satthā attano sitakāraṇaṃ ācikkhanto ekaṃ daharabhikkhuniṃ dassetvā evamāha – ‘‘bhikkhave, yaṃ ekaṃ daharaṃ yobbanappattaṃ kumāriṃ kāsāyavatthaṃ anagāriyaṃ upetaṃ pabbajitvā imasmiṃ sāsane carantiṃ addasātha passatha, sā tadā ‘visapītena sallena nāgarājaṃ vijjhitvā vadhehī’’’ti sonuttarassa pesetā rājakaññā ahosi. Tena gantvā jīvitakkhayaṃ pāpito ahaṃ tadā so nāgarājā ahosinti attho. **Devadatto**ti, bhikkhave, idāni devadatto tadā so luddako ahosi.

**Anāvasūra**nti na avasūraṃ, anatthaṅgatasūriyanti attho. **Cirarattasaṃsita**nti ito ciraratte anekavassakoṭimatthake saṃsitaṃ saṃsaritaṃ anuciṇṇaṃ. Idaṃ vuttaṃ hoti – āvuso, ito anekavassakoṭimatthake saṃsaritampi pubbaṇhe kataṃ taṃ divasameva sāyanhe saranto viya attano caritavasena uccattā tāya rājadhītāya ca sonuttarassa ca caritavasena nīcattā uccānīcaṃ caritaṃ idaṃ purāṇaṃ rāgādīnaṃ darānaṃ vigatatāya vītaddaro, ñātidhanasokādīnaṃ abhāvena vītasoko, rāgasallādīnaṃ vigatattā visallo attanāva jānitvā buddho abhāsīti. **Ahaṃ vo**ti {pb:V:5.0050} ettha **vo**ti nipātamattaṃ, bhikkhave, ahaṃ tena kālena tattha chaddantadahe ahosinti attho. **Nāgarājā**ti honto ca pana na añño koci tadā homi, atha kho nāgarājā homīti attho. **Evaṃ cārethā**ti tumhe taṃ jātakaṃ evaṃ dhāretha uggaṇhātha pariyāpuṇāthāti.

Imañca {pb:P:5.0057} pana dhammadesanaṃ sutvā bahū sotāpannādayo ahesuṃ. Sā pana bhikkhunī pacchā vipassitvā arahattaṃ pattāti.

::centre
Chaddantajātakavaṇṇanā catutthā.
::



[515] 5. Sambhavajātakavaṇṇanā

**Rajjañca** {pb:M:5.0058} **paṭipannāsmā**ti idaṃ satthā jetavane viharanto paññāpāramiṃ ārabbha kathesi. Paccuppannavatthu **mahāumaṅgajātake** (jā. 2.22.590 ādayo) āvi bhavissati.

Atīte pana kururaṭṭhe indapatthanagare dhanañcayakorabyo nāma rājā rajjaṃ kāresi. Tassa sucirato nāma brāhmaṇo purohito atthadhammānusāsako ahosi. Rājā dānādīni puññāni karonto dhammena rajjamanusāsi. So ekadivasaṃ dhammayāgaṃ nāma pañhaṃ abhisaṅkharitvā sucirataṃ nāma brāhmaṇaṃ purohitaṃ āsane nisīdāpetvā sakkāraṃ katvā pañhaṃ pucchanto catasso gāthāyo abhāsi –

::hangnum
138\.
::

::gatha1
‘‘Rajjañca paṭipannāsma, ādhipaccaṃ sucīrata;
::

::gathalast
Mahattaṃ pattumicchāmi, vijetuṃ pathaviṃ imaṃ.
::

::hangnum
139\.
::

::gatha1
‘‘Dhammena no adhammena, adhammo me na ruccati;
::

::gathalast
Kiccova dhammo carito, rañño hoti sucīrata.
::

::hangnum
140\.
::

::gatha1
‘‘Idha cevāninditā yena, pecca yena aninditā;
::

::gathalast
Yasaṃ devamanussesu, yena pappomu brāhmaṇa.
::

::hangnum
141\.
::

::gatha1
‘‘Yohaṃ {pb:V:5.0051} atthañca dhammañca, kattumicchāmi brāhmaṇa;
::

::gathalast
Taṃ tvaṃ atthañca dhammañca, brāhmaṇakkhāhi pucchito’’ti.
::

Tattha **rajja**nti, ācariya, mayaṃ imasmiṃ sattayojanike indapatthanagare rajjañca, tiyojanasatike kururaṭṭhe issarabhāvasaṅkhātaṃ ādhipaccañca. **Paṭipannāsmā**ti adhigatā bhavāma. **Mahatta**nti idāni mahantabhāvaṃ. **Pattumicchāmi vijetu**nti imaṃ pathaviṃ dhammena abhibhavituṃ ajjhottharituṃ icchāmi. **Kiccovā**ti avasesajanehi rañño carito dhammo kicco karaṇīyataro. Rājānuvattako hi loko, so tasmiṃ dhammike sabbopi dhammiko hoti. Tasmā esa dhammo nāma raññova kiccoti.

**Idha cevāninditā**ti yena mayaṃ idhaloke paraloke {pb:P:5.0058} ca aninditā. **Yena pappomū**ti yena mayaṃ nirayādīsu anibbattitvā devesu ca manussesu ca yasaṃ issariyaṃ sobhaggaṃ pāpuṇeyyāma, taṃ no kāraṇaṃ kathehīti{pb:M:5.0059}. **Yoha**nti, brāhmaṇa, yo ahaṃ phalavipākasaṅkhātaṃ atthañca tassa atthassa hetubhūtaṃ dhammañca kattuṃ samādāya vattituṃ uppādetuñca icchāmi. **Taṃ tva**nti tassa mayhaṃ tvaṃ sukheneva nibbānagāmimaggaṃ āruyha apaṭisandhikabhāvaṃ patthentassa taṃ atthañca dhammañca pucchito akkhāhi, pākaṭaṃ katvā kathehīti brāhmaṇaṃ dhammayāgapañhaṃ pucchi.

Ayaṃ pana pañho gambhīro buddhavisayo, sabbaññubuddhameva taṃ pucchituṃ yuttaṃ, tasmiṃ asati sabbaññutaññāṇapariyesakaṃ bodhisattanti. Sucirato pana attano abodhisattatāya pañhaṃ kathetuṃ nāsakkhi, asakkonto ca paṇḍitamānaṃ akatvā attano asamatthabhāvaṃ kathento gāthamāha –

::hangnum
142\.
::

::gatha1
‘‘Nāññatra vidhurā rāja, etadakkhātumarahati;
::

::gathalast
Yaṃ tvaṃ atthañca dhammañca, kattumicchasi khattiyā’’ti.
::

Tassattho – avisayo esa, mahārāja, pañho mādisānaṃ. Ahañhi nevassa ādiṃ, na pariyosānaṃ passāmi, andhakāraṃ paviṭṭho viya homi. Bārāṇasirañño pana purohito vidhuro nāma brāhmaṇo atthi, so etaṃ ācikkheyya, taṃ ṭhapetvā yaṃ tvaṃ atthañca dhammañca kattumicchasi, etaṃ akkhātuṃ na añño arahatīti.

Rājā {pb:V:5.0052} tassa vacanaṃ sutvā ‘‘tena hi, brāhmaṇa, khippaṃ tassa santikaṃ gacchāhī’’ti paṇṇākāraṃ datvā taṃ pesetukāmo hutvā gāthamāha –

::hangnum
143\.
::

::gatha1
‘‘Ehi kho pahito gaccha, vidhurassa upantikaṃ;
::

::gatha2
Nikkhañcimaṃ suvaṇṇassa, haraṃ gaccha sucīrata;
::

::gathalast
Abhihāraṃ imaṃ dajjā, atthadhammānusiṭṭhiyā’’ti.
::

Tattha **upantika**nti santikaṃ. **Nikkha**nti pañcasuvaṇṇo eko nikkho. Ayaṃ pana rattasuvaṇṇassa nikkhasahassaṃ datvā evamāha. **Imaṃ dajjā**ti tena imasmiṃ dhammayāgapañhe kathite tassa atthadhammānusiṭṭhiyā abhihārapūjaṃ karonto imaṃ nikkhasahassaṃ dadeyyāsīti.

Evañca {pb:P:5.0059} pana vatvā pañhavissajjanassa likhanatthāya satasahassagghanakaṃ suvaṇṇapaṭṭañca gamanatthāya yānaṃ, parivāratthāya balakāyaṃ, tañca paṇṇākāraṃ datvā {pb:M:5.0060} taṅkhaṇaññeva uyyojesi. So pana indapatthanagarā nikkhamitvā ujukameva bārāṇasiṃ agantvā yattha yattha paṇḍitā vasanti, sabbāni tāni ṭhānāni upasaṅkamitvā sakalajambudīpe pañhassa vissajjetāraṃ alabhitvā anupubbena bārāṇasiṃ patvā ekasmiṃ ṭhāne nivāsaṃ gahetvā katipayehi janehi saddhiṃ pātarāsabhuñjanavelāya vidhurassa nivesanaṃ gantvā āgatabhāvaṃ ārocāpetvā tena pakkosāpito taṃ sake ghare bhuñjamānaṃ addasa. Tamatthaṃ āvikaronto satthā sattamaṃ gāthamāha –

::hangnum
144\.
::

::gatha1
‘‘Svādhippāgā bhāradvājo, vidhurassa upantikaṃ;
::

::gathalast
Tamaddasa mahābrahmā, asamānaṃ sake ghare’’ti.
::

Tattha **svādhippāgā**ti so bhāradvājagotto sucirato adhippāgā, gatoti attho. **Mahābrahmā**ti mahābrāhmaṇo. **Asamāna**nti bhuñjamānaṃ.

So pana tassa bālasahāyako ekācariyakule uggahitasippo, tasmā tena saddhiṃ ekato bhuñjitvā bhattakiccapariyosāne sukhanisinno ‘‘samma kimatthaṃ āgatosī’’ti puṭṭho āgamanakāraṇaṃ ācikkhanto aṭṭhamaṃ gāthamāha –

::hangnum
145\.
::

::gatha1
‘‘Raññohaṃ {pb:V:5.0053} pahito dūto, korabyassa yasassino;
::

::gatha2
‘Atthaṃ dhammañca pucchesi’, iccabravi yudhiṭṭhilo;
::

::gathalast
Taṃ tvaṃ atthañca dhammañca, vidhurakkhāhi pucchito’’ti.
::

Tattha **raññoha**nti ahaṃ rañño korabyassa yasassino dūto. **Pahito**ti tena pesito idhāgamiṃ. **Pucchesī**ti so yudhiṭṭhilagotto dhanañcayarājā maṃ dhammayāgapañhaṃ nāma pucchi, ahaṃ kathetuṃ asakkonto ‘‘tvaṃ sakkhissasī’’ti ñatvā tassa ārocesiṃ, so ca paṇṇākāraṃ datvā pañhapucchanatthāya maṃ tava santikaṃ pesento ‘‘vidhurassa santikaṃ gantvā imassa pañhassa atthañca pāḷidhammañca puccheyyāsī’’ti abravi. ‘‘Taṃ tvaṃ idāni mayā pucchito akkhāhī’’ti.

Tadā {pb:P:5.0060} pana so brāhmaṇo ‘‘mahājanassa cittaṃ gaṇhissāmī’’ti gaṅgaṃ pidahanto viya vinicchayaṃ vicāreti. Tassa pañhavissajjane okāso natthi. So tamatthaṃ ācikkhanto navamaṃ gāthamāha –

::hangnum
146\.
::

::gatha1
‘‘Gaṅgaṃ {pb:M:5.0061} me pidahissanti, na taṃ sakkomi brāhmaṇa;
::

::gatha2
Apidhetuṃ mahāsindhuṃ, taṃ kathaṃ so bhavissati;
::

::gathalast
Na te sakkomi akkhātuṃ, atthaṃ dhammañca pucchito’’ti.
::

Tassattho – brāhmaṇa, mayhaṃ ‘‘mahājanassa nānācittagatisaṅkhātaṃ gaṅgaṃ pidahissa’’nti byāpāro uppanno, tamahaṃ mahāsindhuṃ apidhetuṃ na sakkomi, tasmā kathaṃ so okāso bhavissati, yasmā te ahaṃ pañhaṃ vissajjeyyaṃ. Iti cittekaggatañceva okāsañca alabhanto na te sakkomi akkhātuṃ atthaṃ dhammañca pucchitoti.

Evañca pana vatvā ‘‘putto me paṇḍito mayā ñāṇavantataro, so te byākarissati, tassa santikaṃ gacchāhī’’ti vatvā dasamaṃ gāthamāha –

::hangnum
147\.
::

::gatha1
‘‘Bhadrakāro ca me putto, oraso mama atrajo;
::

::gathalast
Taṃ tvaṃ atthañca dhammañca, gantvā pucchassu brāhmaṇā’’ti.
::

Tattha **oraso**ti ure saṃvaḍḍho. **Atrajo**ti attanā jātoti.

Taṃ {pb:V:5.0054} sutvā sucirato vidhurassa gharā nikkhamitvā bhadrakārassa bhuttapātarāsassa attano parisamajjhe nisinnakāle nivesanaṃ agamāsi. Tamatthaṃ pakāsento satthā ekādasamaṃ gāthamāha –

::hangnum
148\.
::

::gatha1
‘‘Svādhippāgā bhāradvājo, bhadrakārassupantikaṃ;
::

::gathalast
Tamaddasa mahābrahmā, nisinnaṃ samhi vesmanī’’ti.
::

Tattha **vesmanī**ti ghare.

So tattha gantvā bhadrakāramāṇavena katāsanābhihārasakkāro nisīditvā āgamanakāraṇaṃ puṭṭho dvādasamaṃ gāthamāha –

::hangnum
149\.
::

::gatha1
‘‘Raññohaṃ {pb:P:5.0061} pahito dūto, korabyassa yasassino;
::

::gatha2
‘Atthaṃ dhammañca pucchesi’, iccabravi yudhiṭṭhilo;
::

::gathalast
Taṃ tvaṃ atthañca dhammañca, bhadrakāra pabrūhi me’’ti.
::

Atha naṃ bhadrakāro, ‘‘tāta, ahaṃ imesu divasesu paradārikakamme abhiniviṭṭho, cittaṃ me byākulaṃ, tena tyāhaṃ vissajjetuṃ na sakkhissāmi, mayhaṃ {pb:M:5.0062} pana kaniṭṭho sañcayakumāro nāma mayā ativiya ñāṇavantataro, taṃ puccha, so te pañhaṃ vissajjessatī’’ti tassa santikaṃ pesento dve gāthā abhāsi –

::hangnum
150\.
::

::gatha1
‘‘Maṃsakājaṃ avahāya, godhaṃ anupatāmahaṃ;
::

::gathalast
Na te sakkomi akkhātuṃ, atthaṃ dhammañca pucchito.
::

::hangnum
151\.
::

::gatha1
‘‘Sañcayo nāma me bhātā, kaniṭṭho me sucīrata;
::

::gathalast
Taṃ tvaṃ atthañca dhammañca, gantvā pucchassu brāhmaṇā’’ti.
::

Tattha **maṃsakāja**nti yathā nāma puriso thūlamigamaṃsaṃ kājenādāya gacchanto antarāmagge godhapotakaṃ disvā maṃsakājaṃ chaḍḍetvā taṃ anubandheyya, evameva attano ghare vasavattiniṃ bhariyaṃ chaḍḍetvā parassa rakkhitagopitaṃ itthiṃ anubandhanto homīti dīpento evamāhāti.

So {pb:V:5.0055} tasmiṃ khaṇe sañcayassa nivesanaṃ gantvā tena katasakkāro āgamanakāraṇaṃ puṭṭho ācikkhi. Tamatthaṃ pakāsento satthā dve gāthā abhāsi –

::hangnum
152\.
::

::gatha1
‘‘Svādhippāgā bhāradvājo, sañcayassa upantikaṃ;
::

::gathalast
Tamaddasa mahābrahmā, nisinnaṃ samhi vesmani.
::

::hangnum
153\.
::

::gatha1
‘‘Raññohaṃ pahito dūto, korabyassa yasassino;
::

::gatha2
‘Atthaṃ dhammañca pucchesi’, iccabravi yudhiṭṭhilo;
::

::gathalast
Taṃ tvaṃ atthañca dhammañca, sañcayakkhāhi pucchito’’ti.
::

Sañcayakumāro pana tadā paradārameva sevati. Athassa so ‘‘ahaṃ, tāta, paradāraṃ sevāmi, sevanto ca pana gaṅgaṃ otaritvā {pb:P:5.0062} paratīraṃ gacchāmi, taṃ maṃ sāyañca pāto ca nadiṃ tarantaṃ maccu gilati nāma, tena cittaṃ me byākulaṃ, na tyāhaṃ ācikkhituṃ sakkhissāmi, kaniṭṭho pana me sambhavakumāro nāma atthi jātiyā sattavassiko, mayā sataguṇena sahassaguṇena satasahassaguṇenādhikañāṇataro, so te ācikkhissati, gaccha taṃ pucchāhī’’ti āha. Imamatthaṃ pakāsento satthā dve gāthā abhāsi –

::hangnum
154\.
::

::gatha1
‘‘Sadā {pb:M:5.0063} maṃ gilate maccu, sāyaṃ pāto sucīrata;
::

::gathalast
Na te sakkomi akkhātuṃ, atthaṃ dhammañca pucchito.
::

::hangnum
155\.
::

::gatha1
‘‘Sambhavo nāma me bhātā, kaniṭṭho me sucīrata;
::

::gathalast
Taṃ tvaṃ atthañca dhammañca, gantvā pucchassu brāhmaṇā’’ti.
::

Taṃ sutvā sucirato ‘‘ayaṃ pañho imasmiṃ loke abbhuto bhavissati, imaṃ pañhaṃ vissajjetuṃ samattho nāma natthi maññe’’ti cintetvā dve gāthā abhāsi –

::hangnum
156\.
::

::gatha1
‘‘Abbhuto vata bho dhammo, nāyaṃ asmāka ruccati;
::

::gathalast
Tayo janā pitāputtā, te su paññāya no vidū.
::

::hangnum
157\.
::

::gatha1
‘‘Na {pb:V:5.0056} taṃ sakkotha akkhātuṃ, atthaṃ dhammañca pucchitā;
::

::gathalast
Kathaṃ nu daharo jaññā, atthaṃ dhammañca pucchito’’ti.
::

Tattha **nāya**nti ayaṃ pañhadhammo abbhuto, imaṃ kathetuṃ samatthena nāma na bhavitabbaṃ, tasmā yaṃ tvaṃ ‘‘kumāro kathessatī’’ti vadati, nāyaṃ asmākaṃ ruccati. **Te sū**ti ettha **su**-kāro nipātamattaṃ. **Pitā**ti vidhuro paṇḍito, puttā bhadrakāro sañcayo cāti tepi tayo pitāputtā paññāya imaṃ dhammaṃ no vidū, na vijānanti, añño ko jānissatīti attho. **Na ta**nti tumhe tayo janā pucchitā etaṃ akkhātuṃ na sakkotha, daharo sattavassiko kumāro pucchito kathaṃ nu jaññā, kena kāraṇena jānituṃ sakkhissatīti attho.

Taṃ sutvā sañcayakumāro, ‘‘tāta, sambhavakumāraṃ ‘daharo’ti mā uññāsi, sacepi pañhavissajjanenātthiko, gaccha naṃ pucchā’’ti atthadīpanāhi upamāhi kumārassa vaṇṇaṃ pakāsento dvādasa gāthā abhāsi –

::hangnum
158\.
::

::gatha1
‘‘Mā {pb:P:5.0063} naṃ daharoti uññāsi, apucchitvāna sambhavaṃ;
::

::gathalast
Pucchitvā sambhavaṃ jaññā, atthaṃ dhammañca brāhmaṇa.
::

::hangnum
159\.
::

::gatha1
‘‘Yathāpi cando vimalo, gacchaṃ ākāsadhātuyā;
::

::gathalast
Sabbe tārāgaṇe loke, ābhāya atirocati.
::

::hangnum
160\.
::

::gatha1
‘‘Evampi {pb:M:5.0064} daharūpeto, paññāyogena sambhavo;
::

::gatha2
Mā naṃ daharoti uññāsi, apucchitvāna sambhavaṃ;
::

::gathalast
Pucchitvā sambhavaṃ jaññā, atthaṃ dhammañca brāhmaṇa.
::

::hangnum
161\.
::

::gatha1
‘‘Yathāpi rammako māso, gimhānaṃ hoti brāhmaṇa;
::

::gathalast
Atevaññehi māsehi, dumapupphehi sobhati.
::

::hangnum
162\.
::

::gatha1
‘‘Evampi daharūpeto, paññāyogena sambhavo;
::

::gatha2
Mā naṃ daharoti uññāsi, apucchitvāna sambhavaṃ;
::

::gathalast
Pucchitvā sambhavaṃ jaññā, atthaṃ dhammañca brāhmaṇa.
::

::hangnum
163\.
::

::gatha1
‘‘Yathāpi {pb:V:5.0057} himavā brahme, pabbato gandhamādano;
::

::gatha2
Nānārukkhehi sañchanno, mahābhūtagaṇālayo;
::

::gathalast
Osadhehi ca dibbehi, disā bhāti pavāti ca.
::

::hangnum
164\.
::

::gatha1
‘‘Evampi daharūpeto, paññāyogena sambhavo;
::

::gatha2
Mā naṃ daharoti uññāsi, apucchitvāna sambhavaṃ;
::

::gathalast
Pucchitvā sambhavaṃ jaññā, atthaṃ dhammañca brāhmaṇa.
::

::hangnum
165\.
::

::gatha1
‘‘Yathāpi pāvako brahme, accimālī yasassimā;
::

::gathalast
Jalamāno vane gacche, analo kaṇhavattanī.
::

::hangnum
166\.
::

::gatha1
‘‘Ghatāsano dhūmaketu, uttamāhevanandaho;
::

::gathalast
Nisīthe pabbataggasmiṃ, pahūtedho virocati.
::

::hangnum
167\.
::

::gatha1
‘‘Evampi daharūpeto, paññāyogena sambhavo;
::

::gatha2
Mā naṃ daharoti uññāsi, apucchitvāna sambhavaṃ;
::

::gathalast
Pucchitvā sambhavaṃ jaññā, atthaṃ dhammañca brāhmaṇa.
::

::hangnum
168\.
::

::gatha1
‘‘Javena bhadraṃ jānanti, balibaddañca vāhiye;
::

::gathalast
Dohena dhenuṃ jānanti, bhāsamānañca paṇḍitaṃ.
::

::hangnum
169\.
::

::gatha1
‘‘Evampi daharūpeto, paññāyogena sambhavo;
::

::gatha2
Mā naṃ daharoti uññāsi, apucchitvāna sambhavaṃ;
::

::gathalast
Pucchitvā sambhavaṃ jaññā, atthaṃ dhammañca brāhmaṇā’’ti.
::

Tattha {pb:M:5.0065} **jaññā**ti jānissasi. **Cando**ti puṇṇacando. **Vimalo**ti abbhādimalavirahito. **Evampi daharūpeto**ti evaṃ sambhavakumāro daharabhāvena upetopi {pb:P:5.0064} paññāyogena sakalajambudīpatale avasese paṇḍite atikkamitvā virocati. **Rammako**ti cittamāso. **Atevaññehī**ti ativiya aññehi ekādasahi māsehi. **Eva**nti evaṃ sambhavopi paññāyogena sobhati. **Himavā**ti himapātasamaye himayuttoti himavā, gimhakāle himaṃ vamatīti himavā. Sampattaṃ {pb:V:5.0058} janaṃ gandhena madayatīti **gandhamādano. Mahābhūtagaṇālayo**ti devagaṇānaṃ nivāso. **Disā bhātī**ti sabbadisā ekobhāsā viya karoti. **Pavātī**ti gandhena sabbadisā vāyati. **Eva**nti evaṃ sambhavopi paññāyogena sabbadisā bhāti ceva pavāti ca.

**Yasassimā**ti tejasampattiyā yasassimā. **Accimālī**ti accīhi yutto. **Jalamāno vane gacche**ti gacchasaṅkhāte mahāvane jalanto carati. **Analo**ti atitto. Gatamaggassa kaṇhabhāvena **kaṇhavattanī**. Yaññe āhutivasena āhutaṃ ghataṃ asnātīti **ghatāsano**. Dhūmo ketukiccaṃ assa sādhetīti **dhūmaketu. Uttamāhevanandaho**ti ahevanaṃ vuccati vanasaṇḍo, uttamaṃ vanasaṇḍaṃ dahatīti attho. **Nisīthe**ti rattibhāge. **Pabbataggasmi**nti pabbatasikhare. **Pahūtedho**ti pahūtaindhano. **Virocatī**ti sabbadisāsu obhāsati. **Eva**nti evaṃ mama kaniṭṭho sambhavakumāro daharopi paññāyogena virocati. **Bhadra**nti bhadraṃ assājānīyaṃ javasampattiyā jānanti, na sarīrena. **Vāhiye**ti vahitabbabhāre sati bhāravahatāya ‘‘ahaṃ uttamo’’ti balibaddaṃ jānanti. **Dohenā**ti dohasampattiyā dhenuṃ ‘‘sukhīrā’’ti jānanti. **Bhāsamāna**nti ettha ‘‘nābhāsamānaṃ jānanti, missaṃ bālehi paṇḍita’’nti suttaṃ (saṃ. ni. 2.241) āharitabbaṃ.

Sucirato evaṃ tasmiṃ sambhavaṃ vaṇṇente ‘‘pañhaṃ pucchitvā jānissāmī’’ti ‘‘kahaṃ pana te kumāra kaniṭṭho’’ti pucchi. Athassa so sīhapañjaraṃ vivaritvā hatthaṃ pasāretvā ‘‘yo esa pāsādadvāre antaravīthiyā kumārakehi saddhiṃ suvaṇṇavaṇṇo kīḷati, ayaṃ mama kaniṭṭho, upasaṅkamitvā taṃ puccha, buddhalīḷāya te pañhaṃ kathessatī’’ti āha. Sucirato tassa vacanaṃ sutvā {pb:M:5.0066} pāsādā oruyha kumārassa santikaṃ agamāsi. Kāya velāyāti? Kumārassa nivatthasāṭakaṃ mocetvā {pb:P:5.0065} khandhe khipitvā ubhohi hatthehi paṃsuṃ gahetvā ṭhitavelāya. Tamatthaṃ āvikaronto satthā gāthamāha –

::hangnum
170\.
::

::gatha1
‘‘Svādhippāgā bhāradvājo, sambhavassa upantikaṃ;
::

::gathalast
Tamaddasa mahābrahmā, kīḷamānaṃ bahīpure’’ti.
::

Tattha **bahīpure**ti bahinivesane.

Mahāsattopi brāhmaṇaṃ āgantvā purato ṭhitaṃ disvā ‘‘tāta, kenatthenāgatosī’’ti pucchitvā, ‘‘tāta, kumāra ahaṃ jambudīpatale āhiṇḍanto mayā pucchitaṃ pañhaṃ kathetuṃ samatthaṃ alabhitvā {pb:V:5.0059} tava santikaṃ āgatomhī’’ti vutte ‘‘sakalajambudīpe kira avinicchito pañho mama santikaṃ āgato, ahaṃ ñāṇena mahallako’’ti hirottappaṃ paṭilabhitvā hatthagataṃ paṃsuṃ chaḍḍetvā khandhato sāṭakaṃ ādāya nivāsetvā ‘‘puccha, brāhmaṇa, buddhalīḷāya te kathessāmī’’ti sabbaññupavāraṇaṃ pavāresi. Tato brāhmaṇo –

::hangnum
171\.
::

::gatha1
‘‘Raññohaṃ pahito dūto, korabyassa yasassino;
::

::gatha2
‘Atthaṃ dhammañca pucchesi’, iccabravi yudhiṭṭhilo;
::

::gathalast
Taṃ tvaṃ atthañca dhammañca, sambhavakkhāhi pucchito’’ti. –
::

::unindented
Gāthāya pañhaṃ pucchi.
::

Tassa attho sambhavapaṇḍitassa gaganamajjhe puṇṇacando viya pākaṭo ahosi.

Atha naṃ ‘‘tena hi suṇohī’’ti vatvā dhammayāgapañhaṃ vissajjento gāthamāha –

::hangnum
172\.
::

::gatha1
‘‘Taggha te ahamakkhissaṃ, yathāpi kusalo tathā;
::

::gathalast
Rājā ca kho taṃ jānāti, yadi kāhati vā na vā’’ti.
::

Tassa antaravīthiyaṃ ṭhatvā madhurassarena dhammaṃ desentassa saddo dvādasayojanikaṃ sakalabārāṇasinagaraṃ avatthari. Atha rājā ca uparājādayo ca sabbe sannipatiṃsu. Mahāsatto mahājanassa majjhe dhammadesanaṃ paṭṭhapesi.

Tattha {pb:P:5.0066}{pb:M:5.0067} **tagghā**ti ekaṃsavacanaṃ. **Yathāpi kusalo**ti yathā atikusalo sabbaññubuddho ācikkhati, tathā te ekaṃseneva ahamakkhissanti attho. **Rājā ca kho ta**nti ahaṃ taṃ pañhaṃ yathā tumhākaṃ rājā jānituṃ sakkoti, tathā kathessāmi. Tato uttari rājā eva taṃ jānāti, yadi karissati vā na vā karissati, karontassa vā akarontassa vā tassevetaṃ bhavissati, mayhaṃ pana doso natthīti dīpeti.

Evaṃ imāya gāthāya pañhakathanaṃ paṭijānitvā idāni dhammayāgapañhaṃ kathento āha –

::hangnum
173\.
::

::gatha1
‘‘Ajja {pb:V:5.0060} suveti saṃseyya, raññā puṭṭho sucīrata;
::

::gathalast
Mā katvā avasī rājā, atthe jāte yudhiṭṭhilo.
::

::hangnum
174\.
::

::gatha1
‘‘Ajjhattaññeva saṃseyya, raññā puṭṭho sucīrata;
::

::gathalast
Kummaggaṃ na niveseyya, yathā mūḷho acetaso.
::

::hangnum
175\.
::

::gatha1
‘‘Attānaṃ nātivatteyya, adhammaṃ na samācare;
::

::gathalast
Atitthe nappatāreyya, anatthe na yuto siyā.
::

::hangnum
176\.
::

::gatha1
‘‘Yo ca etāni ṭhānāni, kattuṃ jānāti khattiyo;
::

::gathalast
Sadā so vaḍḍhate rājā, sukkapakkheva candimā.
::

::hangnum
177\.
::

::gatha1
‘‘Ñātīnañca piyo hoti, mittesu ca virocati;
::

::gathalast
Kāyassa bhedā sappañño, saggaṃ so upapajjatī’’ti.
::

Tattha **saṃseyyā**ti katheyya. Idaṃ vuttaṃ hoti – tāta, sucirata sace tumhākaṃ raññā ‘‘ajja dānaṃ dema, sīlaṃ rakkhāma, uposathakammaṃ karomā’’ti koci puṭṭho, ‘‘mahārāja, ajja tāva pāṇaṃ hanāma, kāme paribhuñjāma, suraṃ pivāma, kusalaṃ pana karissāma suve’’ti rañño katheyya, tassa atimahantassapi amaccassa vacanaṃ katvā tumhākaṃ rājā yudhiṭṭhilagotto tathārūpe atthe jāte taṃ divasaṃ pamādena vītināmento mā avasi, tassa vacanaṃ akatvā uppannaṃ kusalacittaṃ aparihāpetvā kusalapaṭisaṃyuttaṃ kammaṃ karotuyeva, idamassa katheyyāsīti. Evaṃ mahāsatto imāya gāthāya –

::gathalast
‘‘Ajjeva {pb:M:5.0068} kiccamātappaṃ, ko jaññā maraṇaṃ suve’’ti. (ma. ni. 3.272) –
::

::unindented
Bhaddekarattasuttañceva,
::

::gathalast
‘‘Appamādo amatapadaṃ, pamādo maccuno pada’’nti. (dha. pa. 21) –
::

::unindented
Appamādovādañca kathesi.
::

**Ajjhattaññevā**ti{pb:V:5.0061}, tāta, sucirata sambhavapaṇḍito tayā dhammayāgapañhe pucchite kiṃ kathesīti raññā puṭṭho samāno tumhākaṃ rañño ajjhattaññeva saṃseyya, niyakajjhattasaṅkhātaṃ khandhapañcakaṃ hutvā abhāvato aniccanti katheyyāsi. Ettāvatā mahāsatto –

::gathalast
‘‘Sabbe saṅkhārā aniccāti, yadā paññāya passati’’. (dha. pa. 277) –
::

::gathalast
‘‘Aniccā vata saṅkhārā, uppādavayadhammino’’ti. (dī. ni. 2.221) –
::

::unindented
Evaṃ vibhāvitaṃ aniccataṃ kathesīti.
::

**Kummagga**nti, brāhmaṇa, yathā {pb:P:5.0067} mūḷho acetano andhabālaputhujjano dvāsaṭṭhidiṭṭhigatasaṅkhātaṃ kummaggaṃ sevati, evaṃ tava rājā taṃ kummaggaṃ na seveyya, niyyānikaṃ dasakusalakammapathamaggameva sevatu, evamassa vadeyyāsīti.

**Attāna**nti imaṃ sugatiyaṃ ṭhitaṃ attabhāvaṃ nātivatteyya, yena kammena tisso kusalasampattiyo sabbakāmasagge atikkamitvā apāye nibbattanti, taṃ kammaṃ na kareyyāti attho. **Adhamma**nti tividhaduccaritasaṅkhātaṃ adhammaṃ na samācareyya. **Atitthe**ti dvāsaṭṭhidiṭṭhisaṅkhāte atitthe nappatāreyya na otāreyya. ‘‘Na tāreyyā’’tipi pāṭho, attano diṭṭhānugatimāpajjantaṃ janaṃ na otāreyya. **Anatthe**ti akāraṇe. **Na yuto**ti yuttapayutto na siyā. Brāhmaṇa, yadi te rājā dhammayāgapañhe vattitukāmo, ‘‘imasmiṃ ovāde vattatū’’ti tassa katheyyāsīti ayamettha adhippāyo.

**Sadā**ti satataṃ. Idaṃ vuttaṃ hoti – ‘‘yo khattiyo etāni kāraṇāni kātuṃ jānāti, so rājā sukkapakkhe cando viya sadā vaḍḍhatī’’ti{pb:M:5.0069}. **Virocatī**ti mittāmaccānaṃ majjhe attano sīlācārañāṇādīhi guṇehi sobhati virocatīti.

Evaṃ mahāsatto gaganatale candaṃ uṭṭhāpento viya buddhalīḷāya brāhmaṇassa pañhaṃ kathesi. Mahājano nadanto selento apphoṭento sādhukārasahassāni adāsi, celukkhepe ca aṅguliphoṭe ca pavattesi, hatthapiḷandhanādīni khipi. Evaṃ khittadhanaṃ koṭimattaṃ ahosi. Rājāpissa tuṭṭho mahantaṃ yasaṃ adāsi. Suciratopi nikkhasahassena pūjaṃ katvā suvaṇṇapaṭṭe jātihiṅgulakena pañhavissajjanaṃ {pb:V:5.0062} likhitvā indapatthanagaraṃ gantvā rañño dhammayāgapañhaṃ kathesi. Rājā tasmiṃ dhamme vattitvā saggapuraṃ pūresi.

Satthā imaṃ dhammadesanaṃ āharitvā ‘‘na, bhikkhave, idāneva, pubbepi tathāgato mahāpaññoyevā’’ti vatvā jātakaṃ samodhānesi ‘‘tadā dhanañcayarājā ānando ahosi, sucirato anuruddho, vidhuro kassapo, bhadrakāro moggallāno, sañcayamāṇavo sāriputto, sambhavapaṇḍito pana ahameva ahosi’’nti.

::centre
Sambhavajātakavaṇṇanā pañcamā.
::



[516] 6. Mahākapijātakavaṇṇanā

**Bārāṇasyaṃ ahū rājā**ti idaṃ satthā veḷuvane viharanto devadattassa silāpavijjhanaṃ ārabbha kathesi. Tena hi dhanuggahe payojetvā aparabhāge {pb:P:5.0068} silāya paviddhāya bhikkhūhi devadattassa avaṇṇe kathite satthā ‘‘na, bhikkhave, idāneva, pubbepi devadatto mayhaṃ silaṃ pavijjhiyevā’’ti vatvā atītaṃ āhari.

Atīte bārāṇasiyaṃ brahmadatte rajjaṃ kārente kāsikagāmake eko kassakabrāhmaṇo khettaṃ kasitvā goṇe vissajjetvā kuddālakammaṃ kātuṃ ārabhi. Goṇā ekasmiṃ gacche paṇṇāni khādantā anukkamena aṭaviṃ pavisitvā palāyiṃsu. So velaṃ sallakkhetvā kuddālaṃ ṭhapetvā goṇe olokento adisvā domanassappatto te pariyesanto {pb:M:5.0070} antoaṭaviṃ pavisitvā āhiṇḍanto himavantaṃ pāvisi. So tattha disāmūḷho hutvā sattāhaṃ nirāhāro vicaranto ekaṃ tindukarukkhaṃ disvā abhiruyha phalāni khādanto tindukarukkhato parigaḷitvā saṭṭhihatthe narakapapāte pati. Tatrassa dasa divasā vītivattā. Tadā bodhisatto kapiyoniyaṃ nibbattitvā phalāphalāni khādanto taṃ purisaṃ disvā silāya yoggaṃ katvā taṃ purisaṃ uddharitvā silāya matthake nisīdāpetvā evamāha – ‘‘bho brāhmaṇa, ahaṃ kilamāmi, muhuttaṃ niddāyissāmi, maṃ rakkhāhī’’ti. So tassa niddāyantassa silāya matthakaṃ padālesi. Mahāsatto tassa taṃ kammaṃ ñatvā uppatitvā sākhāya nisīditvā ‘‘bho purisa, tvaṃ bhūmiyā gaccha, ahaṃ sākhaggena tuyhaṃ maggaṃ ācikkhanto gamissāmī’’ti taṃ purisaṃ araññato nīharitvā magge ṭhapetvā pabbatapādameva pāvisi. So puriso mahāsatte aparajjhitvā kuṭṭhī hutvā diṭṭhadhammeyeva manussapeto ahosi.

So {pb:V:5.0063} satta vassāni dukkhapīḷito vicaranto bārāṇasiyaṃ migājinaṃ nāma uyyānaṃ pavisitvā pākārantare kadalipaṇṇaṃ attharitvā vedanāppatto nipajji. Tadā bārāṇasirājā uyyānaṃ gantvā tattha vicaranto taṃ disvā ‘‘kosi tvaṃ, kiṃ vā katvā imaṃ dukkhaṃ patto’’ti pucchi. Sopissa sabbaṃ vitthārato ācikkhi. Tamatthaṃ pakāsento satthā āha –

::hangnum
178\.
::

::gatha1
‘‘Bārāṇasyaṃ ahū rājā, kāsīnaṃ raṭṭhavaḍḍhano;
::

::gathalast
Mittāmaccaparibyūḷho, agamāsi migājinaṃ.
::

::hangnum
179\.
::

::gatha1
‘‘Tattha {pb:P:5.0069} brāhmaṇamaddakkhi, setaṃ citraṃ kilāsinaṃ;
::

::gathalast
Viddhastaṃ koviḷāraṃva, kisaṃ dhamanisanthataṃ.
::

::hangnum
180\.
::

::gatha1
‘‘Paramakāruññataṃ pattaṃ, disvā kicchagataṃ naraṃ;
::

::gathalast
Avaca byamhito rājā, yakkhānaṃ katamo nusi.
::

::hangnum
181\.
::

::gatha1
‘‘Hatthapādā ca te setā, tato setataraṃ siro;
::

::gathalast
Gattaṃ kammāsavaṇṇaṃ te, kilāsabahulo casi.
::

::hangnum
182\.
::

::gatha1
‘‘Vaṭṭanāvaḷisaṅkāsā{pb:M:5.0071}, piṭṭhi te ninnatunnatā;
::

::gathalast
Kāḷapabbāva te aṅgā, nāññaṃ passāmi edisaṃ.
::

::hangnum
183\.
::

::gatha1
‘‘Ugghaṭṭapādo tasito, kiso dhamanisanthato;
::

::gathalast
Chāto ātattarūposi, kutosi kattha gacchati.
::

::hangnum
184\.
::

::gatha1
‘‘Duddasī appakārosi, dubbaṇṇo bhīmadassano;
::

::gathalast
Janetti yāpi te mātā, na taṃ iccheyya passituṃ.
::

::hangnum
185\.
::

::gatha1
‘‘Kiṃ kammamakaraṃ pubbe, kaṃ avajjhaṃ aghātayi;
::

::gathalast
Kibbisaṃ yaṃ karitvāna, idaṃ dukkhaṃ upāgamī’’ti.
::

Tattha **bārāṇasya**nti bārāṇasiyaṃ. **Mittāmaccaparibyūḷho**ti mittehi ca daḷhabhattīhi amaccehi {pb:V:5.0064} ca parivuto. **Migājina**nti evaṃnāmakaṃ uyyānaṃ. **Seta**nti setakuṭṭhena setaṃ kabarakuṭṭhena vicitraṃ paribhinnena kaṇḍūyanakilāsakuṭṭhena kilāsinaṃ vedanāppattaṃ kadalipaṇṇe nipannaṃ addasa. **Viddhastaṃ koviḷāraṃvā**ti vaṇamukhehi paggharantena maṃsena viddhastaṃ pupphitakoviḷārasadisaṃ. **Kisa**nti ekaccesu padesesu aṭṭhicammamattasarīraṃ sirājālasanthataṃ. **Byamhito**ti bhīto vimhayamāpanno vā. **Yakkhāna**nti yakkhānaṃ antare tvaṃ katarayakkho nāmāsi. **Vaṭṭanāvaḷisaṅkāsā**ti piṭṭhikaṇṭakaṭṭhāne āvunitvā ṭhapitāvaṭṭanāvaḷisadisā. **Aṅgā**ti kāḷapabbavallisadisāni te aṅgāni. **Nāñña**nti aññaṃ purisaṃ edisaṃ na passāmi. **Ugghaṭṭapādo**ti rajokiṇṇapādo. **Ātattarūpo**ti sukkhasarīro. **Duddasī**ti dukkhena passitabbo. **Appakārosī**ti sarīrappakārarahitosi, dussaṇṭhānosīti attho. **Kiṃ kammamakara**nti ito pubbe kiṃ kammaṃ akaraṃ, akāsīti attho. **Kibbisa**nti dāruṇakammaṃ.

Tato paraṃ brāhmaṇo āha –

::hangnum
186\.
::

::gatha1
‘‘Taggha te ahamakkhissaṃ, yathāpi kusalo tathā;
::

Saccavādiñhi lokasmiṃ, pasaṃsantīdha paṇḍitā.

::hangnum
187\.
::

::gatha1
‘‘Eko {pb:P:5.0070}{pb:M:5.0072} caraṃ gogaveso, mūḷho accasariṃ vane;
::

::gathalast
Araññe irīṇe vivane, nānākuñjarasevite.
::

::hangnum
188\.
::

::gatha1
‘‘Vāḷamigānucarite, vippanaṭṭhosmi kānane;
::

::gathalast
Acariṃ tattha sattāhaṃ, khuppipāsasamappito.
::

::hangnum
189\.
::

::gatha1
‘‘Tattha tindukamaddakkhiṃ, visamaṭṭhaṃ bubhukkhito;
::

::gathalast
Papātamabhilambantaṃ, sampannaphaladhārinaṃ.
::

::hangnum
190\.
::

::gatha1
‘‘Vātassitāni bhakkhesiṃ, tāni rucciṃsu me bhusaṃ;
::

::gathalast
Atitto rukkhamārūhiṃ, tattha hessāmi āsito.
::

::hangnum
191\.
::

::gatha1
‘‘Ekaṃ me bhakkhitaṃ āsi, dutiyaṃ abhipatthitaṃ;
::

::gathalast
Tato sā bhañjatha sākhā, chinnā pharasunā viya.
::

::hangnum
192\.
::

::gatha1
‘‘Sohaṃ {pb:V:5.0065} sahāva sākhāhi, uddhaṃpādo avaṃsiro;
::

::gathalast
Appatiṭṭhe anālambe, giriduggasmi pāpataṃ.
::

::hangnum
193\.
::

::gatha1
‘‘Yasmā ca vāri gambhīraṃ, tasmā na samapajjisaṃ;
::

::gathalast
Tattha sesiṃ nirānando, anūnā dasa rattiyo.
::

::hangnum
194\.
::

::gatha1
‘‘Athettha kapi māgañchi, gonaṅgulo darīcaro;
::

::gathalast
Sākhāhi sākhaṃ vicaranto, khādamāno dumapphalaṃ.
::

::hangnum
195\.
::

::gatha1
‘‘So maṃ disvā kisaṃ paṇḍuṃ, kāruññamakaraṃ mayi;
::

::gathalast
Ambho ko nāma so ettha, evaṃ dukkhena aṭṭito.
::

::hangnum
196\.
::

::gatha1
‘‘Manusso amanusso vā, attānaṃ me pavedaya;
::

::gathalast
Tassañjaliṃ paṇāmetvā, idaṃ vacanamabraviṃ.
::

::hangnum
197\.
::

::gatha1
‘‘Manussohaṃ byasampatto, sā me natthi ito gati;
::

::gathalast
Taṃ vo vadāmi bhaddaṃ vo, tvañca me saraṇaṃ bhava.
::

::hangnum
198\.
::

::gatha1
‘‘Garuṃ silaṃ gahetvāna, vicarī pabbate kapi;
::

::gathalast
Silāya yoggaṃ katvāna, nisabho etadabravi.
::

::hangnum
199\.
::

::gatha1
‘‘Ehi {pb:M:5.0073} me piṭṭhimāruyha, gīvaṃ gaṇhāhi bāhubhi;
::

::gathalast
Ahaṃ taṃ uddharissāmi, giriduggata vegasā.
::

::hangnum
200\.
::

::gatha1
‘‘Tassa taṃ vacanaṃ sutvā, vānarindassa sirīmato;
::

::gathalast
Piṭṭhimāruyha dhīrassa, gīvaṃ bāhāhi aggahiṃ.
::

::hangnum
201\.
::

::gatha1
‘‘So maṃ tato samuṭṭhāsi, tejassī balavā kapi;
::

::gathalast
Vihaññamāno kicchena, giriduggata vegasā.
::

::hangnum
202\.
::

::gatha1
‘‘Uddharitvāna {pb:V:5.0066} maṃ santo, nisabho etadabravi;
::

::gathalast
Iṅgha maṃ samma rakkhassu, pasupissaṃ muhuttakaṃ.
::

::hangnum
203\.
::

::gatha1
‘‘Sīhā byagghā {pb:P:5.0071} ca dīpī ca, acchakokataracchayo;
::

::gathalast
Te maṃ pamattaṃ hiṃseyyuṃ, te tvaṃ disvā nivāraya.
::

::hangnum
204\.
::

::gatha1
‘‘Evaṃ me parittātūna, pasupī so muhuttakaṃ;
::

::gathalast
Tadāhaṃ pāpikaṃ diṭṭhiṃ, paṭilacchiṃ ayoniso.
::

::hangnum
205\.
::

::gatha1
‘‘Bhakkho ayaṃ manussānaṃ, yathā caññe vane migā;
::

::gathalast
Yaṃ nūnimaṃ vadhitvāna, chāto khādeyya vānaraṃ.
::

::hangnum
206\.
::

::gatha1
‘‘Asito ca gamissāmi, maṃsamādāya sambalaṃ;
::

::gathalast
Kantāraṃ nittharissāmi, pātheyyaṃ me bhavissati.
::

::hangnum
207\.
::

::gatha1
‘‘Tato silaṃ gahetvāna, matthakaṃ sannitāḷayiṃ;
::

::gathalast
Mama gattakilantassa, pahāro dubbalo ahu.
::

::hangnum
208\.
::

::gatha1
‘‘So ca vegenudappatto, kapi ruhiramakkhito;
::

::gathalast
Assupuṇṇehi nettehi, rodanto maṃ udikkhati.
::

::hangnum
209\.
::

::gatha1
‘‘Māyyo maṃ kari bhaddante, tvañca nāmedisaṃ kari;
::

::gathalast
Tvañca kho nāma dīghāvu, aññe vāretumarahasi.
::

::hangnum
210\.
::

::gatha1
‘‘Aho vata re purisa, tāvadukkarakāraka;
::

::gathalast
Edisā visamā duggā, papātā uddhato mayā.
::

::hangnum
211\.
::

::gatha1
‘‘Ānīto paralokāva, dubbheyyaṃ maṃ amaññatha;
::

::gathalast
Taṃ tena pāpakammena, pāpaṃ pāpena cintitaṃ.
::

::hangnum
212\.
::

::gatha1
‘‘Mā {pb:V:5.0067}{pb:M:5.0074} heva tvaṃ adhammaṭṭha, vedanaṃ kaṭukaṃ phusi;
::

::gathalast
Mā heva pāpakammaṃ taṃ, phalaṃ veḷuṃva taṃ vadhi.
::

::hangnum
213\.
::

::gatha1
‘‘Tayi me natthi vissāso, pāpadhamma asaññata;
::

::gathalast
Ehi me piṭṭhito gaccha, dissamānova santike.
::

::hangnum
214\.
::

::gatha1
‘‘Muttosi hatthā vāḷānaṃ, pattosi mānusiṃ padaṃ;
::

::gathalast
Esa maggo adhammaṭṭha, tena gaccha yathāsukhaṃ.
::

::hangnum
215\.
::

::gatha1
‘‘Idaṃ vatvā giricaro, rahade pakkhalya matthakaṃ;
::

::gathalast
Assūni sampamajjitvā, tato pabbatamāruhi.
::

::hangnum
216\.
::

::gatha1
‘‘Sohaṃ tenābhisattosmi, pariḷāhena aṭṭito;
::

::gathalast
Ḍayhamānena gattena, vāriṃ pātuṃ upāgamiṃ.
::

::hangnum
217\.
::

::gatha1
‘‘Agginā viya santatto, rahado ruhiramakkhito;
::

::gathalast
Pubbalohitasaṅkāso, sabbo me samapajjatha.
::

::hangnum
218\.
::

::gatha1
‘‘Yāvanto {pb:P:5.0072} udabindūni, kāyasmiṃ nipatiṃsu me;
::

::gathalast
Tāvanto gaṇḍa jāyetha, addhabeluvasādisā.
::

::hangnum
219\.
::

::gatha1
‘‘Pabhinnā pagghariṃsu me, kuṇapā pubbalohitā;
::

::gathalast
Yena yeneva gacchāmi, gāmesu nigamesu ca.
::

::hangnum
220\.
::

::gatha1
‘‘Daṇḍahatthā nivārenti, itthiyo purisā ca maṃ;
::

::gathalast
Okkitā pūtigandhena, māssu orena āgamā.
::

::hangnum
221\.
::

::gatha1
‘‘Etādisaṃ idaṃ dukkhaṃ, satta vassāni dāni me;
::

::gathalast
Anubhomi sakaṃ kammaṃ, pubbe dukkaṭamattano.
::

::hangnum
222\.
::

::gatha1
‘‘Taṃ {pb:V:5.0068} vo vadāmi bhaddante, yāvantettha samāgatā;
::

::gathalast
Māssu mittāna dubbhittho, mittadubbho hi pāpako.
::

::hangnum
223\.
::

::gatha1
‘‘Kuṭṭhī kilāsī bhavati, yo mittānidha dubbhati;
::

::gathalast
Kāyassa bhedā mittaddu, nirayaṃ sopapajjatī’’ti.
::

Tattha {pb:M:5.0075} **kusalo**ti yathā cheko kusalo katheti, tathā vo kathessāmi. **Gogaveso**ti naṭṭhe goṇe gavesanto. **Accasari**nti manussapathaṃ atikkamitvā himavantaṃ pāvisiṃ. **Araññe**ti arājake suññe. **Irīṇe**ti sukkhakantāre. **Vivane**ti vivitte. **Vippanaṭṭho**ti maggamūḷho. **Bubhukkhito**ti sañjātabubhukkho chātajjhatto. **Papātamabhilambanta**nti papātābhimukhaṃ olambantaṃ. **Sampannaphaladhārina**nti madhuraphaladhārinaṃ. **Vātassitānī**ti paṭhamaṃ tāva vātapatitāni khādiṃ. **Tattha hessāmī**ti tasmiṃ rukkhe suhito bhavissāmīti āruḷhomhi. **Tato sā bhañjatha sākhā**ti tassa abhipatthitassa atthāya hatthe pasārite sā mayā abhiruḷhā sākhā pharasunā chinnā viya abhañjatha. **Anālambe**ti ālambitabbaṭṭhānarahite. **Giriduggasmi**nti girivisame. **Sesi**nti sayitomhi.

**Kapi māgañchī**ti kapi āgañchi. **Gonaṅgulo**ti gunnaṃ naṅguṭṭhasadisanaṅguṭṭho. ‘‘Gonaṅguṭṭho’’tipi pāṭho. ‘‘Gonaṅgulī’’tipi paṭhanti. **Akaraṃ mayī**ti akarā mayi. **Ambho**ti, mahārāja, so kapirājā tasmiṃ narakapapāte mama udakapothanasaddaṃ sutvā maṃ ‘‘ambho’’ti ālapitvā ‘‘ko nāmeso’’ti pucchi. **Byasampatto**ti byasanaṃ patto, papātassa vasaṃ pattoti vā attho. **Bhaddaṃ vo**ti tasmā tumhe vadāmi – ‘‘bhaddaṃ tumhākaṃ hotū’’ti. **Garuṃ sila**nti, mahārāja, so kapirājā mayā evaṃ vutte ‘‘mā bhāyī’’ti maṃ assāsetvā paṭhamaṃ tāva garuṃ silaṃ gahetvā yoggaṃ karonto pabbate vicari{pb:P:5.0073}. **Nisabho**ti purisanisabho uttamavānarindo pabbatapapāte ṭhatvā maṃ etadabravīti.

**Bāhubhī**ti dvīhi bāhāhi mama gīvaṃ suggahitaṃ gaṇha. **Vegasā**ti vegena. **Sirīmato**ti puññavantassa. **Aggahi**nti saṭṭhihatthaṃ narakapapātaṃ vātavegena otaritvā udakapiṭṭhe ṭhitassa ahaṃ vegena piṭṭhimabhiruhitvā ubhohi bāhāhi gīvaṃ aggahesiṃ. **Vihaññamāno**ti kilamanto. **Kicchenā**ti dukkhena. **Santo**ti paṇḍito, atha vā parisanto kilanto. **Rakkhassū**ti ahaṃ taṃ uddharanto kilanto muhuttaṃ vissamanto pasupissaṃ, tasmā maṃ rakkhāhi. **Yathā caññe vane migā**ti {pb:V:5.0069} sīhādīhi aññepi ye imasmiṃ vane vāḷamigā. Pāḷiyaṃ pana ‘‘acchakokataracchayo’’ti likhanti. **Parittātūnā**ti, mahārāja, evaṃ so kapirājā maṃ attano {pb:M:5.0076} parittāṇaṃ katvā muhuttaṃ pasupi. **Ayoniso**ti ayonisomanasikārena. **Bhakkho**ti khāditabbayuttako. **Asito** dhāto suhito. **Sambala**nti pātheyyaṃ. **Matthakaṃ sannitāḷayi**nti tassa vānarindassa matthakaṃ pahariṃ. ‘‘Sannitāḷaya’’ntipi pāṭho. **Dubbalo ahū**ti na balavā āsi, yathādhippāyaṃ na agamāsīti.

**Vegenā**ti mayā pahaṭapāsāṇavegena. **Udappatto**ti uṭṭhito. **Māyyo**ti tena mittadubbhipurisena silāya paviddhāya mahācammaṃ chinditvā olambi, ruhiraṃ pagghari. Mahāsatto vedanāppatto cintesi – ‘‘imasmiṃ ṭhāne añño natthi, idaṃ bhayaṃ imaṃ purisaṃ nissāya uppanna’’nti. So maraṇabhayabhīto olambantaṃ cammabandhaṃ hatthena gahetvā uppatitvā sākhaṃ abhiruyha tena pāpapurisena saddhiṃ sallapanto **‘‘māyyo ma’’**ntiādimāha. Tattha **māyyo maṃ kari bhaddante**ti mā akari ayyo maṃ bhaddanteti taṃ nivāreti. **Tvañca kho nāmā**ti tvaṃ nāma evaṃ mayā papātā uddhaṭo edisaṃ pharusakammaṃ mayi kari, aho te ayuttaṃ katanti. **Aho vatā**ti taṃ garahanto evamāha. **Tāvadukkarakārakā**ti mayi aparajjhanena atidukkarakammakāraka. **Paralokāvā**ti paralokato viya ānīto. **Dubbheyya**nti dubbhitabbaṃ vadhitabbaṃ. **Vedanaṃ kaṭuka**nti evaṃ santepi tvaṃ adhammaṭṭha yādisaṃ vedanaṃ ahaṃ phusāmi, edisaṃ vedanaṃ kaṭukaṃ mā phusi, taṃ pāpakammaṃ phalaṃ veḷuṃva taṃ mā vadhi. Iti maṃ, mahārāja, so piyaputtakaṃ viya anukampi.

Atha naṃ ahaṃ etadavocaṃ – ‘‘ayya, mayā kataṃ dosaṃ hadaye mā kari, mā maṃ asappurisaṃ evarūpe araññe nāsaya, ahaṃ disāmūḷho maggaṃ na jānāmi, attanā kataṃ kammaṃ mā nāsetha, jīvitadānaṃ me detha, araññā nīharitvā manussapathe ṭhapethā’’ti. Evaṃ vutte so mayā saddhiṃ sallapanto **‘‘tayi me natthi vissāso’’**ti ādimāha. Tattha **tayī**ti ito paṭṭhāya mayhaṃ tayi vissāso {pb:P:5.0074} natthi. **Ehī**ti, bho purisa, ahaṃ tayā saddhiṃ maggena na gamissāmi, tvaṃ pana ehi mama piṭṭhito avidūre dissamānasarīrova gaccha, ahaṃ rukkhaggeheva gamissāmīti. **Muttosī**ti atha so maṃ, mahārāja, araññā nīharitvā, bho purisa, vāḷamigānaṃ hatthā muttosi. **Pattosi mānusiṃ pada**nti manussūpacāraṃ patto āgatosi, esa te maggo, etena gacchāti āha.

**Giricaro**ti {pb:M:5.0077} giricārī vānaro. **Pakkhalyā**ti dhovitvā. **Tenābhisattosmī**ti so ahaṃ, mahārāja{pb:V:5.0070}, tena vānarena abhisatto, pāpakamme pariṇate tenābhisattosmīti maññamāno evamāha. **Aṭṭito**ti upadduto. **Upāgami**nti ekaṃ rahadaṃ upagatosmi. **Samapajjathā**ti jāto, evarūpo hutvā upaṭṭhāsi. **Yāvanto**ti yattakāni. **Gaṇḍa jāyethā**ti gaṇḍā jāyiṃsu. So kira pipāsaṃ sandhāretuṃ asakkonto udakañjaliṃ ukkhipitvā thokaṃ pivitvā sesaṃ sarīre siñci. Athassa tāvadeva udakabindugaṇanāya aḍḍhabeluvapakkappamāṇā gaṇḍā uṭṭhahiṃsu, tasmā evamāha. **Pabhinnā**ti te gaṇḍā taṃ divasameva bhijjitvā kuṇapā pūtigandhikā hutvā pubbalohitāni pagghariṃsu. **Yena yenā**ti yena yena maggena. **Okkitā**ti pūtigandhena okiṇṇā parikkhittā parivāritā. **Māssu orena āgamā**ti duṭṭhasatta orena māssu āgamā, amhākaṃ santikaṃ mā āgamīti evaṃ vadantā maṃ nivārentīti attho. **Satta vassāni dāni me**ti, mahārāja, tato paṭṭhāya idāni satta vassāni mama ettakaṃ kālaṃ sakaṃ kammaṃ anubhomi.

Iti so attano mittadubbhikammaṃ vitthāretvā, ‘‘mahārāja, maññeva oloketvā evarūpaṃ kammaṃ na kenaci kattabba’’nti vatvā **‘‘taṃ vo’’**tiādimāha. Tattha **ta**nti tasmā. Yasmā evarūpaṃ kammaṃ evaṃ dukkhavipākaṃ, tasmāti attho.

::hangnum
223\.
::

::gatha1
‘‘Kuṭṭhī kilāsī bhavati, yo mittānidha dubbhati;
::

::gathalast
Kāyassa bhedā mittaddu, nirayaṃ sopapajjatī’’ti. –
::

::unindented
Ayaṃ abhisambuddhagāthā. Bhikkhave, yo idha loke mittāni dubbhati hiṃsati, so evarūpo hotīti attho.
::

Tassapi purisassa raññā saddhiṃ kathentasseva pathavī vivaraṃ adāsi. Taṅkhaṇaññeva cavitvā avīcimhi nibbatto. Rājā tasmiṃ pathaviṃ paviṭṭhe uyyānā nikkhamitvā nagaraṃ paviṭṭho.

Satthā imaṃ dhammadesanaṃ āharitvā ‘‘na, bhikkhave, idāneva, pubbepi devadatto mayhaṃ silaṃ paṭivijjhiyevā’’ti vatvā jātakaṃ samodhānesi – ‘‘tadā {pb:M:5.0078} mittadubbhī puriso devadatto ahosi, kapirājā pana ahameva ahosi’’nti.

::centre
Mahākapijātakavaṇṇanā chaṭṭhā.
::



[517] 7. Dakarakkhasajātakavaṇṇanā

{para:224-257} 224-257\. **Sace** {pb:V:5.0071}{pb:P:5.0075} **vo vuyhamānāna**nti dakarakkhasajātakaṃ. Taṃ sabbaṃ mahāumaṅgajātake āvi bhavissatīti.

::centre
Dakarakkhasajātakavaṇṇanā sattamā.
::



[518] 8. Paṇḍaranāgarājajātakavaṇṇanā

**Vikiṇṇavāca**nti idaṃ satthā jetavane viharanto musāvādaṃ katvā devadattassa pathavippavesanaṃ ārabbha kathesi. Tadā hi satthā bhikkhūhi tassa avaṇṇe kathite ‘‘na, bhikkhave, idāneva, pubbepi devadatto musāvādaṃ katvā pathaviṃ paviṭṭhoyevā’’ti vatvā atītaṃ āhari.

Atīte bārāṇasiyaṃ brahmadatte rajjaṃ kārente pañcasatavāṇijā nāvāya samuddaṃ pakkhanditvā sattame divase atīradassaniyā nāvāya samuddapiṭṭhe bhinnāya ṭhapetvā ekaṃ avasesā macchakacchapabhakkhā ahesuṃ, eko pana vātavegena karampiyapaṭṭanaṃ nāma pāpuṇi. So samuddato uttaritvā naggabhogo tasmiṃ paṭṭaneyeva bhikkhāya cari. Tamenaṃ manussā ‘‘ayaṃ samaṇo appiccho santuṭṭho’’ti sambhāvetvā sakkāraṃ kariṃsu. So ‘‘laddho me jīvikūpāyo’’ti tesu nivāsanapārupanaṃ dentesupi na icchi. Te ‘‘natthi ito uttari appiccho samaṇo’’ti bhiyyo bhiyyo pasīditvā tassa assamapadaṃ katvā tattha naṃ nivāsāpesuṃ. So ‘‘karampiyaacelo’’ti paññāyi. Tassa tattha vasantassa mahālābhasakkāro udapādi.

Eko {pb:M:5.0079} nāgarājāpissa supaṇṇarājā ca upaṭṭhānaṃ āgacchanti. Tesu nāgarājā nāmena paṇḍaro nāma. Athekadivasaṃ supaṇṇarājā tassa santikaṃ gantvā vanditvā ekamantaṃ nisinno evamāha – ‘‘bhante, amhākaṃ ñātakā nāge gaṇhantā bahū vinassanti, etesaṃ nāgānaṃ gahaṇaniyāmaṃ mayaṃ na jānāma, guyhakāraṇaṃ kira tesaṃ atthi, sakkuṇeyyātha nu kho tumhe ete piyāyamānā viya {pb:P:5.0076} taṃ kāraṇaṃ pucchitu’’nti. So ‘‘sādhū’’ti sampaṭicchitvā supaṇṇarāje vanditvā pakkante nāgarājassa āgatakāle vanditvā nisinnaṃ nāgarājānaṃ pucchi – ‘‘nāgarāja, supaṇṇā kira tumhe gaṇhantā bahū vinassanti, tumhe gaṇhantā kathaṃ gaṇhituṃ na sakkontī’’ti. Bhante, idaṃ amhākaṃ guyhaṃ rahassaṃ, mayā imaṃ kathentena ñātisaṅghassa maraṇaṃ āhaṭaṃ {pb:V:5.0072} hotīti. Kiṃ pana tvaṃ, āvuso, ‘‘ayaṃ aññassa kathessatī’’ti evaṃsaññī hosi, nāhaṃ aññassa kathessāmi, attanā pana jānitukāmatāya pucchāmi, tvaṃ mayhaṃ saddahitvā nibbhayo hutvā kathehīti. Nāgarājā ‘‘na kathessāmi, bhante’’ti vanditvā pakkāmi. Punadivasepi pucchi, tathāpissa na kathesi.

Atha naṃ tatiyadivase āgantvā nisinnaṃ, ‘‘nāgarāja, ajja tatiyo divaso, mama pucchantassa kimatthaṃ na kathesī’’ti āha. ‘‘Tumhe aññassa ācikkhissathā’’ti bhayena, bhanteti. Kassaci na kathessāmi, nibbhayo kathehīti. ‘‘Tena hi, bhante, aññassa mā kathayitthā’’ti paṭiññaṃ gahetvā, ‘‘bhante, mayaṃ mahante mahante pāsāṇe gilitvā bhāriyā hutvā nipajjitvā supaṇṇānaṃ āgamanakāle mukhaṃ nibbāhetvā dante vivaritvā supaṇṇe ḍaṃsituṃ acchāma, te āgantvā amhākaṃ sīsaṃ gaṇhanti, tesaṃ amhe garubhāre hutvā nipanne uddharituṃ vāyamantānaññeva udakaṃ ottharati. Te sīdantā antoudakeyeva maranti, iminā kāraṇena bahū supaṇṇā vinassanti, tesaṃ amhe gaṇhantānaṃ kiṃ sīsena gahitena, bālā naṅguṭṭhe gahetvā amhe heṭṭhāsīsake katvā gahitaṃ gocaraṃ mukhena chaḍḍāpetvā lahuke katvā gantuṃ sakkontī’’ti so attano rahassakāraṇaṃ tassa dussīlassa kathesi.

Atha tasmiṃ pakkante supaṇṇarājā āgantvā karampiyaacelaṃ vanditvā ‘‘kiṃ, bhante, pucchitaṃ te nāgarājassa guyhakāraṇa’’nti āha. So ‘‘āmāvuso’’ti {pb:P:5.0077}{pb:M:5.0080} vatvā sabbaṃ tena kathitaniyāmeneva kathesi. Taṃ sutvā supaṇṇo ‘‘nāgarājena ayuttaṃ kataṃ, ñātīnaṃ nāma nassananiyāmo parassa na kathetabbo, hotu, ajjeva mayā supaṇṇavātaṃ katvā paṭhamaṃ etameva gahetuṃ vaṭṭatī’’ti supaṇṇavātaṃ katvā paṇḍaranāgarājānaṃ naṅguṭṭhe gahetvā heṭṭhāsīsaṃ katvā gahitagocaraṃ chaḍḍāpetvā uppatitvā ākāsaṃ pakkhandi. Paṇḍaro ākāse heṭṭhāsīsakaṃ olambanto ‘‘mayāva mama dukkhaṃ ābhata’’nti paridevanto āha –

::hangnum
258\.
::

::gatha1
‘‘Vikiṇṇavācaṃ aniguyhamantaṃ, asaññataṃ aparicakkhitāraṃ;
::

::gathalast
Bhayaṃ tamanveti sayaṃ abodhaṃ, nāgaṃ yathā paṇḍarakaṃ supaṇṇo.
::

::hangnum
259\.
::

::gatha1
‘‘Yo guyhamantaṃ parirakkhaṇeyyaṃ, mohā naro saṃsati hāsamāno;
::

::gathalast
Taṃ bhinnamantaṃ bhayamanveti khippaṃ, nāgaṃ yathā paṇḍarakaṃ supaṇṇo.
::

::hangnum
260\.
::

::gatha1
‘‘Nānumitto {pb:V:5.0073} garuṃ atthaṃ, guyhaṃ veditumarahati;
::

::gathalast
Sumitto ca asambuddhaṃ, sambuddhaṃ vā anatthavā.
::

::hangnum
261\.
::

::gatha1
‘‘Vissāsamāpajjimahaṃ acelaṃ, samaṇo ayaṃ sammato bhāvitatto;
::

::gathalast
Tassāhamakkhiṃ vivariṃ guyhamatthaṃ, atītamattho kapaṇaṃ rudāmi.
::

::hangnum
262\.
::

::gatha1
‘‘Tassāhaṃ paramaṃ brahme guyhaṃ, vācaṃ himaṃ nāsakkhiṃ saṃyametuṃ;
::

::gathalast
Tappakkhato hi bhayamāgataṃ mamaṃ, atītamattho kapaṇaṃ rudāmi.
::

::hangnum
263\.
::

::gatha1
‘‘Yo {pb:P:5.0078} ve naro suhadaṃ maññamāno, guyhamatthaṃ saṃsati dukkulīne;
::

::gathalast
Dosā bhayā athavā rāgarattā, pallatthito bālo asaṃsayaṃ so.
::

::hangnum
264\.
::

::gatha1
‘‘Tirokkhavāco {pb:M:5.0081} asataṃ paviṭṭho, yo saṅgatīsu mudīreti vākyaṃ;
::

::gathalast
Āsīviso dummukhotyāhu taṃ naraṃ, ārā ārā saṃyame tādisamhā.
::

::hangnum
265\.
::

::gatha1
‘‘Annaṃ pānaṃ kāsikacandanañca, manāpitthiyo mālamucchādanañca;
::

::gathalast
Ohāya gacchāmase sabbakāme, supaṇṇa pāṇūpagatāva tyamhā’’ti.
::

Tattha **vikiṇṇavāca**nti patthaṭavacanaṃ. **Aniguyhamanta**nti appaṭicchannamantaṃ. **Asaññata**nti kāyadvārādīni rakkhituṃ asakkontaṃ. **Aparicakkhitāra**nti ‘‘ayaṃ mayā kathitamantaṃ rakkhituṃ sakkhissati, na sakkhissatī’’ti puggalaṃ oloketuṃ upaparikkhituṃ asakkontaṃ. **Bhayaṃ tamanvetī**ti taṃ imehi catūhi aṅgehi samannāgataṃ abodhaṃ duppaññaṃ puggalaṃ sayaṃkatameva bhayaṃ anveti, yathā maṃ paṇḍarakanāgaṃ supaṇṇo anvāgatoti. **Saṃsati hāsamāno**ti rakkhituṃ asamatthassa pāpapurisassa hāsamāno katheti. **Nānumitto**ti anuvattanamattena yo mitto, na hadayena, so guyhaṃ atthaṃ jānituṃ nārahatīti paridevati. **Asambuddha**nti asambuddhanto ajānanto, appaññoti attho. **Sambuddha**nti sambuddhanto jānanto, sappaññoti attho. Idaṃ vuttaṃ hoti – ‘‘yopi suhadayo mitto vā amitto vā appañño sappaññopi vā yo anatthavā anatthacaro, sopi guyhaṃ vedituṃ nārahate’’ti.

**Samaṇo aya**nti ayaṃ samaṇoti ca lokasammatoti ca bhāvitattoti ca maññamāno ahaṃ {pb:V:5.0074} etasmiṃ vissāsamāpajjiṃ. **Akkhi**nti kathesiṃ. **Atītamattho**ti atītattho, atikkantattho hutvā idāni kapaṇaṃ rudāmīti paridevati. **Tassā**ti tassa acelakassa. **Brahme**ti supaṇṇaṃ ālapati. **Saṃyametu**nti imaṃ guyhavācaṃ rahassakāraṇaṃ rakkhituṃ nāsakkhiṃ. **Tappakkhato hī**ti idāni idaṃ bhayaṃ mama tassa acelakassa pakkhato koṭṭhāsato santikā āgataṃ, iti atītattho {pb:M:5.0082} kapaṇaṃ rudāmīti. **Suhada**nti ‘‘suhado mama aya’’nti maññamāno. **Dukkulīne**ti {pb:P:5.0079} akulaje nīce. **Dosā**ti etehi dosādīhi kāraṇehi yo evarūpaṃ guyhaṃ saṃsati, so bālo asaṃsayaṃ **pallatthito** parivattetvā pāpito, hatoyeva nāmāti attho.

**Tirokkhavāco**ti attano yaṃ vācaṃ kathetukāmo, tassā tirokkhakatattā paṭicchannavāco. **Asataṃ paviṭṭho**ti asappurisānaṃ antaraṃ paviṭṭho asappurisesu pariyāpanno. **Saṅgatīsu mudīretī**ti yo evarūpo paresaṃ rahassaṃ sutvāva parisamajjhesu ‘‘asukena asukaṃ nāma kataṃ vā vuttaṃ vā’’ti vākyaṃ udīreti, taṃ naraṃ ‘‘āsīviso dummukho pūtimukho’’ti āhu, tādisamhā purisā **ārā ārā saṃyame,** dūrato dūratova virameyya, parivajjeyya nanti attho. **Mālamucchādanañcā**ti mālañca dibbaṃ catujjātiyagandhañca ucchādanañca. **Ohāyā**ti ete dibbaannādayo sabbakāme ajja mayaṃ ohāya chaḍḍetvā gamissāma. **Supaṇṇa, pāṇūpagatāva tyamhā**ti, bho supaṇṇa, pāṇehi upagatāva te amhā, saraṇaṃ no hohīti.

Evaṃ paṇḍarako ākāse heṭṭhāsīsako olambanto aṭṭhahi gāthāhi paridevi. Supaṇṇo tassa paridevanasaddaṃ sutvā, ‘‘nāgarāja attano rahassaṃ acelakassa kathetvā idāni kimatthaṃ paridevasī’’ti taṃ garahitvā gāthamāha –

::hangnum
266\.
::

::gatha1
‘‘Ko nīdha tiṇṇaṃ garahaṃ upeti, asmiṃdha loke pāṇabhū nāgarāja;
::

::gathalast
Samaṇo supaṇṇo athavā tvameva, kiṃkāraṇā paṇḍarakaggahīto’’ti.
::

Tattha **ko nīdhā**ti idha amhesu tīsu janesu ko nu. **Asmiṃdhā**ti ettha **idhā**ti nipātamattaṃ, asmiṃ loketi attho. **Pāṇabhū**ti pāṇabhūto. **Athavā tvamevā**ti udāhu tvaṃyeva. Tattha samaṇaṃ tāva mā garaha, so hi upāyena taṃ rahassaṃ pucchi. Supaṇṇampi mā garaha, ahañhi tava paccatthikova. **Paṇḍarakaggahīto**ti, samma paṇḍaraka, ‘‘ahaṃ kiṃkāraṇā supaṇṇena gahito’’ti cintetvā ca pana attānameva garaha, tayā hi rahassaṃ kathentena attanāva attano anattho katoti ayamettha adhippāyo.

Taṃ {pb:V:5.0075}{pb:M:5.0083} sutvā paṇḍarako itaraṃ gāthamāha –

::hangnum
267\.
::

::gatha1
‘‘Samaṇoti me sammatatto ahosi, piyo ca me manasā bhāvitatto;
::

::gathalast
Tassāhamakkhiṃ {pb:P:5.0080} vivariṃ guyhamatthaṃ, atītamattho kapaṇaṃ rudāmī’’ti.
::

Tattha **sammatatto**ti so samaṇo mayhaṃ ‘‘sappuriso aya’’nti sammatabhāvo ahosi. **Bhāvitatto**ti sambhāvitabhāvo ca me ahosīti.

Tato supaṇṇo catasso gāthā abhāsi –

::hangnum
268\.
::

::gatha1
‘‘Na catthi satto amaro pathabyā, paññāvidhā natthi na ninditabbā;
::

Saccena dhammena dhitiyā damena, alabbhamabyāharatī naro idha.

::hangnum
269\.
::

::gatha1
‘‘Mātā pitā paramā bandhavānaṃ, nāssa tatiyo anukampakatthi;
::

::gathalast
Tesampi guyhaṃ paramaṃ na saṃse, mantassa bhedaṃ parisaṅkamāno.
::

::hangnum
270\.
::

::gatha1
‘‘Mātā pitā bhaginī bhātaro ca, sahāyā vā yassa honti sapakkhā;
::

::gathalast
Tesampi guyhaṃ paramaṃ na saṃse, mantassa bhedaṃ parisaṅkamāno.
::

::hangnum
271\.
::

::gatha1
‘‘Bhariyā ce purisaṃ vajjā, komārī piyabhāṇinī;
::

::gatha2
Puttarūpayasūpetā, ñātisaṅghapurakkhatā;
::

::gathalast
Tassāpi guyhaṃ paramaṃ na saṃse, mantassa bhedaṃ parisaṅkamāno’’ti.
::

Tattha **amaro**ti amaraṇasabhāvo satto nāma natthi. **Paññāvidhā natthī**ti **na**-kāro padasandhikaro, paññāvidhā atthīti attho. Idaṃ vuttaṃ hoti – nāgarāja{pb:M:5.0084}, loke amaropi natthi, paññāvidhāpi atthi, sā aññesaṃ paññākoṭṭhāsasaṅkhātā paññāvidhā attano jīvitahetu na ninditabbāti. Atha vā **paññāvidhā**ti paññāsadisā na ninditabbā nāma aññā dhammajāti natthi, taṃ kasmā nindasīti. Yesaṃ pana ‘‘paññāvidhānampi na ninditabba’’ntipi pāṭho, tesaṃ ujukameva. **Saccenā**tiādīsu vacīsaccena ca sucaritadhammena ca paññāsaṅkhātāya dhitiyā ca indriyadamena ca **alabbhaṃ** dullabhaṃ aṭṭhasamāpattimaggaphalanibbānasaṅkhātampi visesaṃ **abyāharati** āvahati {pb:V:5.0076} taṃ nipphādeti {pb:P:5.0081} naro idha, tasmā nārahasi acelaṃ nindituṃ, attānameva garaha. Acelena hi attano paññavantatāya upāyakusalatāya ca vañcetvā tvaṃ rahassaṃ guyhaṃ mantaṃ pucchitoti attho.

**Paramā**ti ete ubho bandhavānaṃ uttamabandhavā nāma. **Nāssa tatiyo**ti assa puggalassa mātāpitūhi añño tatiyo satto anukampako nāma natthi, mantassa bhedaṃ parisaṅkamāno paṇḍito tesaṃ mātāpitūnampi paramaṃ guyhaṃ na saṃseyya, tvaṃ pana mātāpitūnampi akathetabbaṃ acelakassa kathesīti attho. **Sahāyā vā**ti suhadayamittā vā. **Sapakkhā**ti petteyyamātulapitucchādayo samānapakkhā ñātayo. **Tesampī**ti etesampi ñātimittānaṃ na katheyya, tvaṃ pana acelakassa kathesi, attanova kujjhassūti dīpeti. **Bhariyā ce**ti komārī piyabhāṇinī puttehi ca rūpena ca yasena ca upetā evarūpā bhariyāpi ce ‘‘ācikkhāhi me tava guyha’’nti vadeyya, tassāpi na saṃseyya.

Tato parā –

::hangnum
272\.
::

::gatha1
‘‘Na guyhamatthaṃ vivareyya, rakkheyya naṃ yathā nidhiṃ;
::

::gathalast
Na hi pātukato sādhu, guyho attho pajānatā.
::

::hangnum
273\.
::

::gatha1
‘‘Thiyā guyhaṃ na saṃseyya, amittassa ca paṇḍito;
::

::gathalast
Yo cāmisena saṃhīro, hadayattheno ca yo naro.
::

::hangnum
274\.
::

::gatha1
‘‘Guyhamatthaṃ asambuddhaṃ, sambodhayati yo naro;
::

::gathalast
Mantabhedabhayā tassa, dāsabhūto titikkhati.
::

::hangnum
275\.
::

::gatha1
‘‘Yāvanto {pb:M:5.0085} purisassatthaṃ, guyhaṃ jānanti mantinaṃ;
::

::gathalast
Tāvanto tassa ubbegā, tasmā guyhaṃ na vissaje;
::

::hangnum
276\.
::

::gatha1
‘‘Vivicca bhāseyya divā rahassaṃ, rattiṃ giraṃ nātivelaṃ pamuñce;
::

::gathalast
Upassutikā hi suṇanti mantaṃ, tasmā manto khippamupeti bheda’’nti. –
::

::unindented
Pañca {pb:V:5.0077} gāthā umaṅgajātake pañcapaṇḍitapañhe āvi bhavissanti.
::

Tato parāsu –

::hangnum
277\.
::

::gatha1
‘‘Yathāpi assa nagaraṃ mahantaṃ, advārakaṃ āyasaṃ bhaddasālaṃ;
::

::gathalast
Samantakhātāparikhāupetaṃ{pb:P:5.0082}, evampi me te idha guyhamantā.
::

::hangnum
278\.
::

::gatha1
‘‘Ye guyhamantā avikiṇṇavācā, daḷhā sadatthesu narā dujivha;
::

::gathalast
Ārā amittā byavajanti tehi, āsīvisā vā riva sattusaṅghā’’ti. –
::

::unindented
Dvīsu gāthāsu **bhaddasāla**nti āpaṇādīhi sālāhi sampannaṃ. **Samantakhātāparikhāupeta**nti samantakhātāhi tīhi parikhāhi upagataṃ. **Evampi me**ti evampi mayhaṃ te purisā khāyanti. Katare? Ye idha guyhamantā. Idaṃ vuttaṃ hoti – yathā advārakassa ayomayanagarassa manussānaṃ upabhogaparibhogo antova hoti, na abbhantarimā bahi nikkhamanti, na bāhirā anto pavisanti, aparāparaṃ sañcāro chijjati, guyhamantā purisā evarūpā honti, attano guyhaṃ attano antoyeva jīrāpenti, na aññassa kathentīti. **Daḷhā sadatthesū**ti attano atthesu thirā. **Dujivhā**ti paṇḍarakanāgaṃ ālapati. **Byavajantī**ti paṭikkamanti. **Āsīvisā vā riva sattusaṅghā**ti ettha **vā**ti nipātamattaṃ, āsīvisā sattusaṅghā rivāti attho. Yathā āsīvisato sattusaṅghā jīvitukāmā manussā {pb:M:5.0086} ārā paṭikkamanti, evaṃ tehi guyhamantehi narehi ārā amittā paṭikkamanti, upagantuṃ okāsaṃ na labhantīti vuttaṃ hoti.
::

Evaṃ supaṇṇena dhamme kathite paṇḍarako āha –

::hangnum
279\.
::

::gatha1
‘‘Hitvā gharaṃ pabbajito acelo, naggo muṇḍo carati ghāsahetu;
::

::gathalast
Tamhi nu kho vivariṃ guyhamatthaṃ, atthā ca dhammā ca apaggatāmhā.
::

::hangnum
280\.
::

::gatha1
‘‘Kathaṃkaro hoti supaṇṇarāja, kiṃsīlo kena vatena vattaṃ;
::

::gathalast
Samaṇo caraṃ hitvā mamāyitāni, kathaṃkaro saggamupeti ṭhāna’’nti.
::

Tattha **ghāsahetū**ti nissiriko kucchipūraṇatthāya khādanīyabhojanīye pariyesanto carati. **Apaggatāmhā**ti {pb:V:5.0078} apagatā parihīnāmhā. **Kathaṃkaro**ti {pb:P:5.0083} idaṃ nāgarājā tassa naggassa samaṇabhāvaṃ ñatvā samaṇapaṭipattiṃ pucchanto āha. Tattha **kiṃsīlo**ti katarena ācārena samannāgato. **Kena vatenā**ti katarena vatasamādānena vattanto. **Samaṇo cara**nti pabbajjāya caranto taṇhāmamāyitāni hitvā kathaṃ samitapāpasamaṇo nāma hoti. **Sagga**nti kathaṃ karonto ca suṭṭhu aggaṃ devanagaraṃ so samaṇo upetīti.

Supaṇṇo āha –

::hangnum
281\.
::

::gatha1
‘‘Hiriyā titikkhāya damenupeto, akkodhano pesuṇiyaṃ pahāya;
::

::gathalast
Samaṇo caraṃ hitvā mamāyitāni, evaṃkaro saggamupeti ṭhāna’’nti.
::

Tattha **hiriyā**ti, samma nāgarāja, ajjhattabahiddhāsamuṭṭhānehi hirottappehi titikkhāsaṅkhātāya adhivāsanakhantiyā indriyadamena ca upeto akujjhanasīlo pisuṇavācaṃ pahāya taṇhāmamāyitāni ca hitvā pabbajjāya caranto {pb:M:5.0087} samaṇo nāma hoti, evaṃkaroyeva ca etāni hirīādīni kusalāni karonto saggamupeti ṭhānanti.

Idaṃ supaṇṇarājassa dhammakathaṃ sutvā paṇḍarako jīvitaṃ yācanto gāthamāha –

::hangnum
282\.
::

::gatha1
‘‘Mātāva puttaṃ taruṇaṃ tanujjaṃ, samphassatā sabbagattaṃ phareti;
::

::gathalast
Evampi me tvaṃ pāturahu dijinda, mātāva puttaṃ anukampamāno’’ti.
::

Tassattho – yathā mātā **tanujaṃ** attano sarīrajātaṃ taruṇaṃ puttaṃ samphassataṃ disvā taṃ ure nipajjāpetvā thaññaṃ pāyentī puttasamphassena sabbaṃ attano gattaṃ phareti, napi mātā puttato bhāyati napi putto mātito, evampi me tvaṃ **pāturahu** pātubhūto **dijinda** dijarāja, tasmā mātāva puttaṃ mudukena hadayena anukampamāno maṃ passa, jīvitaṃ me dehīti.

Athassa supaṇṇo jīvitaṃ dento itaraṃ gāthamāha –

::hangnum
283\.
::

::gatha1
‘‘Handajja tvaṃ muñca vadhā dujivha, tayo hi puttā na hi añño atthi;
::

::gathalast
Antevāsī {pb:P:5.0084} dinnako atrajo ca, rajjassu puttaññataro me ahosī’’ti.
::

Tattha {pb:V:5.0079} **muñcā**ti mucca, ayameva vā pāṭho. **Dujivhā**ti taṃ ālapati. **Añño**ti añño catuttho putto nāma natthi. **Antevāsī**ti sippaṃ vā uggaṇhamāno pañhaṃ vā suṇanto santike nivuttho. **Dinnako**ti ‘‘ayaṃ te putto hotū’’ti parehi dinno. **Rajjassū**ti abhiramassu. **Aññataro**ti tīsu puttesu aññataro antevāsī putto me tvaṃ jātoti dīpeti.

Evañca pana vatvā ākāsā otaritvā taṃ bhūmiyaṃ patiṭṭhāpesi. Tamatthaṃ pakāsento satthā dve gāthā abhāsi –

::hangnum
284\.
::

::gatha1
‘‘Icceva {pb:M:5.0088} vākyaṃ visajjī supaṇṇo, bhumyaṃ patiṭṭhāya dijo dujivhaṃ;
::

::gathalast
Muttajja tvaṃ sabbabhayātivatto, thalūdake hohi mayābhigutto.
::

::hangnum
285\.
::

::gatha1
‘‘Ātaṅkinaṃ yathā kusalo bhisakko, pipāsitānaṃ rahadova sīto;
::

::gathalast
Vesmaṃ yathā himasītaṭṭitānaṃ, evampi te saraṇamahaṃ bhavāmī’’ti.
::

Tattha **icceva vākya**nti iti evaṃ vacanaṃ vatvā taṃ nāgarājaṃ vissajji. **Bhumya**nti so sayampi bhūmiyaṃ patiṭṭhāya dijo taṃ dujivhaṃ samassāsento mutto ajja tvaṃ ito paṭṭhāya sabbabhayāni ativatto thale ca udake ca mayā abhigutto rakkhito hohīti āha. **Ātaṅkina**nti gilānānaṃ. **Evampi te**ti evaṃ ahaṃ tava saraṇaṃ bhavāmi.

Gaccha tvanti uyyojesi. So nāgarājā nāgabhavanaṃ pāvisi. Itaropi supaṇṇabhavanaṃ gantvā ‘‘mayā paṇḍarakanāgo sapathaṃ katvā saddahāpetvā vissajjito, kīdisaṃ nu kho mayi tassa hadayaṃ, vīmaṃsissāmi na’’nti nāgabhavanaṃ gantvā supaṇṇavātaṃ akāsi. Taṃ disvā nāgo ‘‘supaṇṇarājā maṃ gahetuṃ āgato bhavissatī’’ti maññamāno byāmasahassamattaṃ attabhāvaṃ māpetvā pāsāṇe ca vālukañca gilitvā bhāriyo hutvā {pb:P:5.0085} naṅguṭṭhaṃ heṭṭhākatvā bhogamatthake phaṇaṃ dhārayamāno nipajjitvā supaṇṇarājānaṃ ḍaṃsitukāmo viya ahosi. Taṃ disvā supaṇṇo itaraṃ gāthamāha –

::hangnum
286\.
::

::gatha1
‘‘Sandhiṃ katvā amittena, aṇḍajena jalābuja;
::

::gathalast
Vivariya dāṭhaṃ sesi, kuto taṃ bhayamāgata’’nti.
::

Taṃ sutvā {pb:V:5.0080} nāgarājā tisso gāthā abhāsi –

::hangnum
287\.
::

::gatha1
‘‘Saṅketheva amittasmiṃ, mittasmimpi na vissase;
::

::gathalast
Abhayā bhayamuppannaṃ, api mūlāni kantati.
::

::hangnum
288\.
::

::gatha1
‘‘Kathaṃ nu vissase tyamhi, yenāsi kalaho kato;
::

::gathalast
Niccayattena ṭhātabbaṃ, so disabbhi na rajjati.
::

::hangnum
289\.
::

::gatha1
‘‘Vissāsaye {pb:M:5.0089} na ca taṃ vissayeyya, asaṅkito saṅkito ca bhaveyya;
::

::gathalast
Tathā tathā viññū parakkameyya, yathā yathā bhāvaṃ paro na jaññā’’ti.
::

Tattha **abhayā**ti abhayaṭṭhānabhūtā mittamhā bhayaṃ uppannaṃ jīvitasaṅkhātāni mūlāneva kantati. **Tyamhī**ti tasmiṃ. **Yenāsī**ti yena saddhiṃ kalaho kato ahosi. **Niccayattenā**ti niccapaṭiyattena. **So disabbhi na rajjatī**ti yo niccayattena abhitiṭṭhati, so attano sattūhi saddhiṃ vissāsavasena na rajjati, tato tesaṃ yathākāmakaraṇīyo na hotīti attho. **Vissāsaye**ti paraṃ attani vissāsaye, taṃ pana sayaṃ na vissaseyya. Parena asaṅkito attanā ca so saṅkito bhaveyya. **Bhāvaṃ paro**ti yathā yathā paṇḍito parakkamati, tathā tathā tassa paro bhāvaṃ na jānāti, tasmā paṇḍitena vīriyaṃ kātabbamevāti dīpeti.

Iti te aññamaññaṃ sallapitvā samaggā sammodamānā ubhopi acelakassa assamaṃ agamiṃsu. Tamatthaṃ pakāsento satthā āha –

::hangnum
290\.
::

::gatha1
‘‘Te devavaṇṇā sukhumālarūpā, ubho samā sujayā puññakhandhā;
::

::gathalast
Upāgamuṃ {pb:P:5.0086} karampiyaṃ acelaṃ, missībhūtā assavāhāva nāgā’’ti.
::

Tattha **samā**ti samānarūpā sadisasaṇṭhānā hutvā. **Sujayā**ti suvayā parisuddhā, ayameva vā pāṭho. **Puññakhandhā**ti katakusalatāya puññakkhandhā viya. **Missībhūtā**ti hatthena hatthaṃ gahetvā kāyamissībhāvaṃ upagatā. **Assavāhāva nāgā**ti dhure yuttakā rathavāhā dve assā viya purisanāgā tassa assamaṃ agamiṃsu.

Gantvā {pb:V:5.0081} ca pana supaṇṇarājā cintesi – ‘‘ayaṃ nāgarājā acelakassa jīvitaṃ na dassati, etaṃ dussīlaṃ na vandissāmī’’ti. So bahi ṭhatvā nāgarājānameva tassa santikaṃ pesesi. Taṃ sandhāya satthā itaraṃ gāthamāha.

::hangnum
291\.
::

::gatha1
‘‘Tato {pb:M:5.0090} have paṇḍarako acelaṃ, sayamevupāgamma idaṃ avoca;
::

::gathalast
Muttajjahaṃ sabbabhayātivatto, na hi nūna tuyhaṃ manaso piyamhā’’ti.
::

Tattha **piyamhā**ti dussīlanaggabhoggamusāvādi nūna mayaṃ tava manaso na piyā ahumhāti paribhāsi.

Tato acelo itaraṃ gāthamāha –

::hangnum
292\.
::

::gatha1
‘‘Piyo hi me āsi supaṇṇarājā, asaṃsayaṃ paṇḍarakena saccaṃ;
::

::gathalast
So rāgarattova akāsimetaṃ, pāpakammaṃ sampajāno na mohā’’ti.
::

Tattha **paṇḍarakenā**ti tayā paṇḍarakena so mama piyataro ahosi, saccametaṃ. **So**ti so ahaṃ tasmiṃ supaṇṇe rāgena ratto hutvā etaṃ pāpakammaṃ jānantova akāsiṃ, na mohena ajānantoti.

Taṃ sutvā nāgarājā dve gāthā abhāsi –

::hangnum
293\.
::

::gatha1
‘‘Na me piyaṃ appiyaṃ vāpi hoti, sampassato lokamimaṃ parañca;
::

::gathalast
Susaññatānañhi viyañjanena, asaññato lokamimaṃ carāsi.
::

::hangnum
294\.
::

::gatha1
‘‘Ariyāvakāsosi {pb:P:5.0087} anariyovāsi, asaññato saññatasannikāso;
::

::gathalast
Kaṇhābhijātikosi anariyarūpo, pāpaṃ bahuṃ duccaritaṃ acārī’’ti.
::

Tattha **na me**ti ambho dussīlanaggamusāvādi pabbajitassa hi imañca parañca lokaṃ sampassato piyaṃ vā me appiyaṃ vāpi meti na hoti, tvaṃ pana **susaññatānaṃ** sīlavantānaṃ byañjanena pabbajitaliṅgena asaññato hutvā imaṃ lokaṃ vañcento carasi. **Ariyāvakāsosī**ti ariyapaṭirūpakosi{pb:V:5.0082}. **Asaññato**ti {pb:M:5.0091} kāyādīhi asaññatosi. **Kaṇhābhijātiko**ti kāḷakasabhāvo. **Anariyarūpo**ti ahirikasabhāvo. **Acārī**ti akāsi.

Iti taṃ garahitvā idāni abhisapanto imaṃ gāthamāha –

::hangnum
295\.
::

::gatha1
‘‘Aduṭṭhassa tuvaṃ dubbhi, dubbhī ca pisuṇo casi;
::

::gathalast
Etena saccavajjena, muddhā te phalatu sattadhā’’ti.
::

Tassattho – ambho dubbhi tvaṃ aduṭṭhassa mittassa dubbhī cāsi, pisuṇo cāsi, etena saccavajjena muddhā te sattadhā phalatūti.

Iti nāgarājassa sapantasseva acelakassa sīsaṃ sattadhā phali. Nisinnaṭṭhāneyevassa bhūmi vivaraṃ adāsi. So pathaviṃ pavisitvā avīcimhi nibbatti, nāgarājasupaṇṇarājānopi attano bhavanameva agamiṃsu. Satthā tassa pathaviṃ paviṭṭhabhāvaṃ pakāsento osānagāthamāha –

::hangnum
296\.
::

::gatha1
‘‘Tasmā hi mittānaṃ na dubbhitabbaṃ, mittadubbhā pāpiyo natthi añño;
::

::gathalast
Āsittasatto nihato pathabyā, indassa vākyena hi saṃvaro hato’’ti.
::

Tattha **tasmā**ti yasmā mittadubbhikammassa pharuso vipāko, tasmā. **Āsittasatto**ti āsittavisena satto. **Indassā**ti nāgindassa vākyena. **Saṃvaro**ti ‘‘ahaṃ saṃvare ṭhitosmī’’ti paṭiññāya evaṃ paññāto ājīvako hatoti.

Satthā {pb:P:5.0088} imaṃ dhammadesanaṃ āharitvā ‘‘na, bhikkhave, idāneva, pubbepi devadatto musāvādaṃ katvā pathaviṃ paviṭṭhoyevā’’ti vatvā jātakaṃ samodhānesi – ‘‘tadā acelako devadatto ahosi, nāgarājā sāriputto, supaṇṇarājā pana ahameva ahosi’’nti.

::centre
Paṇḍaranāgarājajātakavaṇṇanā aṭṭhamā.
::



[519] 9. Sambulājātakavaṇṇanā

**Kā** {pb:V:5.0083}{pb:M:5.0092} **vedhamānā**ti idaṃ satthā jetavane viharanto mallikaṃ deviṃ ārabbha kathesi. Vatthu **kummāsapiṇḍijātake** (jā. 1.7.142 ādayo) vitthāritameva. Sā pana tathāgatassa tiṇṇaṃ kummāsapiṇḍikānaṃ dānānubhāvena taṃ divasaññeva rañño aggamahesibhāvaṃ patvā pubbuṭṭhāyitādīhi pañcahi kalyāṇadhammehi samannāgatā ñāṇasampannā buddhupaṭṭhāyikā patidevatā ahosi. Tassā patidevatābhāvo sakalanagare pākaṭo ahosi. Athekadivasaṃ dhammasabhāyaṃ kathaṃ samuṭṭhāpesuṃ – ‘‘āvuso, mallikā devī kira vattasampannā ñāṇasampannā patidevatā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepesā vattasampannā patidevatāyevā’’ti vatvā atītaṃ āhari.

Atīte bārāṇasiyaṃ brahmadattassa rañño sotthiseno nāma putto ahosi. Taṃ rājā vayappattaṃ uparajje patiṭṭhapesi, sambulā nāmassa aggamahesī ahosi uttamarūpadharā sarīrappabhāsampannā, nivāte jalamānā dīpasikhā viya khāyati. Aparabhāge sotthisenassa sarīre kuṭṭhaṃ uppajjati, vejjā tikicchituṃ nāsakkhiṃsu. So bhijjamāne kuṭṭhe paṭikūlo hutvā vippaṭisāraṃ patvā ‘‘ko me rajjena attho, araññe anāthamaraṇaṃ marissāmī’’ti rañño ārocāpetvā itthāgāraṃ chaḍḍetvā nikkhami. Sambulā bahūhi upāyehi nivattiyamānāpi anivattitvāva ‘‘ahaṃ taṃ sāmikaṃ araññe paṭijaggissāmī’’ti vatvā saddhiññeva nikkhami. So araññaṃ pavisitvā sulabhamūlaphalāphale chāyūdakasampanne padese paṇṇasālaṃ katvā vāsaṃ kappesi. Rājadhītā taṃ paṭijaggi. Kathaṃ? Sā hi pāto vuṭṭhāya assamapadaṃ sammajjitvā pānīyaparibhojanīyaṃ upaṭṭhapetvā dantakaṭṭhañca {pb:P:5.0089} mukhadhovanañca upanāmetvā mukhe dhote nānāosadhāni pisitvā tassa vaṇe makkhetvā madhuramadhurāni phalāphalāni khādāpetvā mukhaṃ vikkhāletvā hatthesu dhotesu ‘‘appamatto hohi devā’’ti vatvā vanditvā pacchikhaṇittiaṅkusake ādāya phalāphalatthāya araññaṃ pavisitvā phalāphalāni āharitvā ekamante ṭhapetvā ghaṭena udakaṃ āharitvā nānācuṇṇehi ca mattikāhi ca sotthisenaṃ nhāpetvā puna {pb:M:5.0093} madhuraphalāphalāni upanāmeti. Paribhogāvasāne vāsitapānīyaṃ upanetvā sayaṃ phalāphalāni paribhuñjitvā padarasantharaṃ saṃvidahitvā tasmiṃ tattha nipanne tassa pāde dhovitvā sīsaparikammapiṭṭhiparikammapādaparikammāni katvā sayanapassaṃ upagantvā nipajjati. Etenupāyena sāmikaṃ paṭijaggi.

Sā {pb:V:5.0084} ekadivasaṃ araññe phalāphalaṃ āharantī ekaṃ girikandaraṃ disvā sīsato pacchiṃ otāretvā kandaratīre ṭhapetvā ‘‘nhāyissāmī’’ti otaritvā haliddāya sarīraṃ ubbaṭṭetvā nhatvā sudhotasarīrā uttaritvā vākacīraṃ nivāsetvā kandaratīre aṭṭhāsi. Athassā sarīrappabhāya vanaṃ ekobhāsaṃ ahosi. Tasmiṃ khaṇe eko dānavo gocaratthāya caranto taṃ disvā paṭibaddhacitto hutvā gāthādvayaṃ āha –

::hangnum
297\.
::

::gatha1
‘‘Kā vedhamānā girikandarāyaṃ, ekā tuvaṃ tiṭṭhasi saṃhitūru;
::

::gathalast
Puṭṭhāsi me pāṇipameyyamajjhe, akkhāhi me nāmañca bandhave ca.
::

::hangnum
298\.
::

::gatha1
‘‘Obhāsayaṃ vanaṃ rammaṃ, sīhabyagghanisevitaṃ;
::

::gatha2
Kā vā tvamasi kalyāṇi, kassa vā tvaṃ sumajjhime;
::

::gathalast
Abhivādemi taṃ bhadde, dānavāhaṃ namatthu te’’ti.
::

Tattha **kā vedhamānā**ti nhānamattatāya sītabhāvena kampamānā. **Saṃhitūrū**ti sampiṇḍitūru uttamaūrulakkhaṇe. **Pāṇipameyyamajjhe**ti {pb:P:5.0090} hatthena minitabbamajjhe. **Kā vā tva**nti kā nāma vā tvaṃ bhavasi. **Abhivādemī**ti vandāmi. **Dānavāha**nti ahaṃ eko dānavo, ayaṃ namakkāro tava atthu, añjaliṃ te paggaṇhāmīti avaca.

Sā tassa vacanaṃ sutvā tisso gāthā abhāsi –

::hangnum
299\.
::

::gatha1
‘‘Yo putto kāsirājassa, sotthisenoti taṃ vidū;
::

::gatha2
Tassāhaṃ sambulā bhariyā, evaṃ jānāhi dānava;
::

::gathalast
Abhivādemi taṃ bhante, sambulāhaṃ namatthu te.
::

::hangnum
300\.
::

::gatha1
‘‘Vedehaputto bhaddante, vane vasati āturo;
::

::gathalast
Tamahaṃ rogasammattaṃ, ekā ekaṃ upaṭṭhahaṃ.
::

::hangnum
301\.
::

::gatha1
‘‘Ahañca {pb:M:5.0094} vanamuñchāya, madhumaṃsaṃ migābilaṃ;
::

::gathalast
Yadāharāmi taṃ bhakkho, tassa nūnajja nādhatī’’ti.
::

Tattha {pb:V:5.0085} **vedehaputto**ti vedeharājadhītāya putto. **Rogasammatta**nti rogapīḷitaṃ. **Upaṭṭhaha**nti upaṭṭhahāmi paṭijaggāmi. ‘‘Upaṭṭhitā’’tipi pāṭho. **Vanamuñchāyā**ti vanaṃ uñchetvā uñchācariyaṃ caritvā. **Madhumaṃsa**nti nimmakkhikaṃ madhuñca migābilamaṃsañca sīhabyagghamigehi khāditamaṃsato atirittakoṭṭhāsaṃ. **Taṃ bhakkho**ti yaṃ ahaṃ āharāmi, taṃ bhakkhova so mama sāmiko. **Tassa nūnajjā**ti tassa maññe ajja āhāraṃ alabhamānassa sarīraṃ ātape pakkhittapadumaṃ viya **nādhati** upatappati milāyati.

Tato paraṃ dānavassa ca tassā ca vacanapaṭivacanagāthāyo honti –

::hangnum
302\.
::

::gatha1
‘‘Kiṃ vane rājaputtena, āturena karissasi;
::

::gathalast
Sambule pariciṇṇena, ahaṃ bhattā bhavāmi te.
::

::hangnum
303\.
::

::gatha1
‘‘Sokaṭṭāya durattāya, kiṃ rūpaṃ vijjate mama;
::

::gathalast
Aññaṃ pariyesa bhaddante, abhirūpataraṃ mayā.
::

::hangnum
304\.
::

::gatha1
‘‘Ehimaṃ girimāruyha, bhariyā me catussatā;
::

::gathalast
Tāsaṃ tvaṃ pavarā hohi, sabbakāmasamiddhinī.
::

::hangnum
305\.
::

::gatha1
‘‘Nūna tārakavaṇṇābhe, yaṃ kiñci manasicchasi;
::

::gathalast
Sabbaṃ taṃ pacuraṃ mayhaṃ, ramassvajja mayā saha.
::

::hangnum
306\.
::

::gatha1
‘‘No {pb:P:5.0091} ce tuvaṃ maheseyyaṃ, sambule kārayissasi;
::

::gathalast
Alaṃ tvaṃ pātarāsāya, paṇhe bhakkhā bhavissasi.
::

::hangnum
307\.
::

::gatha1
‘‘Tañca sattajaṭo luddo, kaḷāro purisādako;
::

::gathalast
Vane nāthaṃ apassantiṃ, sambulaṃ aggahī bhuje.
::

::hangnum
308\.
::

::gatha1
‘‘Adhipannā pisācena, luddenāmisacakkhunā;
::

::gathalast
Sā ca sattuvasaṃ pattā, patimevānusocati.
::

::hangnum
309\.
::

::gatha1
‘‘Na {pb:V:5.0086}{pb:M:5.0095} me idaṃ tathā dukkhaṃ, yaṃ maṃ khādeyya rakkhaso;
::

::gathalast
Yañca me ayyaputtassa, mano hessati aññathā.
::

::hangnum
310\.
::

::gatha1
‘‘Na santi devā pavasanti nūna, na hi nūna santi idha lokapālā;
::

::gathalast
Sahasā karontānamasaññatānaṃ, na hi nūna santi paṭisedhitāro’’ti.
::

Tattha **pariciṇṇenā**ti tena āturena pariciṇṇena kiṃ karissasi. **Sokaṭṭāyā**ti sokāturāya. ‘‘Sokaṭṭhāyā’’tipi pāṭho, soke ṭhitāyāti attho. **Durattāyā**ti duggatakapaṇabhāvappattāya attabhāvāya. **Ehima**nti mā tvaṃ durattāmhīti cintayi, etaṃ mama girimhi dibbavimānaṃ, ehi imaṃ giriṃ āruha. **Catussatā**ti tasmiṃ me vimāne aparāpi catussatā bhariyāyo atthi. **Sabbaṃ ta**nti yaṃ kiñci upabhogaparibhogavatthābharaṇādikaṃ icchasi, sabbaṃ taṃ nūna mayhaṃ pacuraṃ bahuṃ sulabhaṃ, tasmā mā kapaṇāmhīti cintayi, ehi mayā saha ramassūti vadati.

**Maheseyya**nti, ‘‘bhadde, sambule no ce me tvaṃ mahesibhāvaṃ kāressasi, pariyattā tvaṃ mama pātarāsāya, tena taṃ balakkārena vimānaṃ nessāmi, tatra maṃ asaṅgaṇhantī mama sve pātova bhakkhā bhavissasī’’ti evaṃ vatvā so sattahi jaṭāhi samannāgato luddako dāruṇo nikkhantadanto taṃ tasmiṃ vane kiñci attano nāthaṃ apassantiṃ sambulaṃ bhuje aggahesi. **Adhipannā**ti ajjhotthaṭā. **Āmisacakkhunā**ti kilesalolena. **Patimevā**ti attano acintetvā patimeva anusocati. **Mano hessatī**ti maṃ cirāyantiṃ viditvā aññathā cittaṃ bhavissati. **Na santi devā**ti idaṃ sā dānavena bhuje gahitā devatujjhāpanaṃ karontī āha. **Lokapālā**ti evarūpānaṃ sīlavantīnaṃ patidevatānaṃ pālakā lokapālā nūna idha loke na santīti paridevati.

Athassā {pb:P:5.0092} sīlatejena sakkassa bhavanaṃ kampi, paṇḍukambalasilāsanaṃ uṇhākāraṃ dassesi. Sakko āvajjento taṃ kāraṇaṃ ñatvā vajiraṃ ādāya vegena gantvā dānavassa matthake ṭhatvā itaraṃ gāthamāha –

::hangnum
311\.
::

::gatha1
‘‘Itthīnamesā {pb:V:5.0087}{pb:M:5.0096} pavarā yasassinī, santā samā aggirivuggatejā;
::

::gatha2
Tañce tuvaṃ rakkhasādesi kaññaṃ, muddhā ca hi sattadhā te phaleyya;
::

::gathalast
Mā tvaṃ dahī muñca patibbatāyā’’ti.
::

Tattha **santā**ti upasantā, atha vā paṇḍitā ñāṇasampannā. **Samā**ti kāyavisamādivirahitā. **Adesī**ti khādasi. **Phaleyyā**ti iminā me indavajirena paharitvā muddhā bhijjetha. **Mā tvaṃ dahī**ti tvaṃ imaṃ patibbataṃ mā tāpeyyāsīti.

Taṃ sutvā dānavo sambulaṃ vissajjesi. Sakko ‘‘punapi esa evarūpaṃ kareyyā’’ti cintetvā dānavaṃ devasaṅkhalikāya bandhitvā puna anāgamanāya tatiye pabbatantare vissajjesi, rājadhītaraṃ appamādena ovaditvā sakaṭṭhānameva gato. Rājadhītāpi atthaṅgate sūriye candālokena assamaṃ pāpuṇi. Tamatthaṃ pakāsento satthā aṭṭha gāthā abhāsi –

::hangnum
312\.
::

::gatha1
‘‘Sā ca assamamāgacchi, pamuttā purisādakā;
::

::gathalast
Nīḷaṃ paḷinaṃ sakuṇīva, gatasiṅgaṃva ālayaṃ.
::

::hangnum
313\.
::

::gatha1
‘‘Sā tattha paridevesi, rājaputtī yasassinī;
::

::gathalast
Sambulā utumattakkhā, vane nāthaṃ apassantī.
::

::hangnum
314\.
::

::gatha1
‘‘Samaṇe brāhmaṇe vande, sampannacaraṇe ise;
::

::gathalast
Rājaputtaṃ apassantī, tumhaṃmhi saraṇaṃ gatā.
::

::hangnum
315\.
::

::gatha1
‘‘Vande sīhe ca byagghe ca, ye ca aññe vane migā;
::

::gathalast
Rājaputtaṃ apassantī, tumhaṃmhi saraṇaṃ gatā.
::

::hangnum
316\.
::

::gatha1
‘‘Tiṇā latāni osajho, pabbatāni vanāni ca;
::

::gathalast
Rājaputtaṃ apassantī, tumhaṃmhi saraṇaṃ gatā.
::

::hangnum
317\.
::

::gatha1
‘‘Vande indīvarīsāmaṃ, rattiṃ nakkhattamāliniṃ;
::

::gathalast
Rājaputtaṃ apassantī, tumhaṃmhi saraṇaṃ gatā.
::

::hangnum
318\.
::

::gatha1
‘‘Vande {pb:V:5.0088}{pb:P:5.0093}{pb:M:5.0097} bhāgīrathiṃ gaṅgaṃ, savantīnaṃ paṭiggahaṃ;
::

::gathalast
Rājaputtaṃ apassantī, tumhaṃmhi saraṇaṃ gatā.
::

::hangnum
319\.
::

::gatha1
‘‘Vande ahaṃ pabbatarājaseṭṭhaṃ, himavantaṃ siluccayaṃ;
::

::gathalast
Rājaputtaṃ apassantī, tumhaṃmhi saraṇaṃ gatā’’ti.
::

Tattha **nīḷaṃ paḷinaṃ sakuṇīvā**ti yathā sakuṇikā mukhatuṇḍakena gocaraṃ gahetvā kenaci upaddavena sakuṇapotakānaṃ paḷinattā paḷinaṃ sakuṇinīḷaṃ āgaccheyya, yathā vā **gatasiṅgaṃ** nikkhantavacchakaṃ **ālayaṃ** suññaṃ vacchakasālaṃ vacchagiddhinī dhenu āgaccheyya, evaṃ suññaṃ assamaṃ āgacchīti attho. Tadā hi sotthiseno sambulāya ciramānāya ‘‘itthiyo nāma lolā, paccāmittampi me gahetvā āgaccheyyā’’ti parisaṅkanto paṇṇasālato nikkhamitvā gacchantaraṃ pavisitvā nisīdi. Tenetaṃ vuttaṃ. **Utumattakkhā**ti sokavegasañjātena uṇhena utunā mandalocanā. **Apassantī**ti tasmiṃ vane nāthaṃ attano patiṃ apassantī ito cito ca sandhāvamānā paridevesi.

Tattha **samaṇe brāhmaṇe**ti samitapāpabāhitapāpe samaṇe brāhmaṇe. **Sampannacaraṇe**ti saha sīlena aṭṭhannaṃ samāpattīnaṃ vasena ca sampannacaraṇe ise vandeti evaṃ vatvā rājaputtaṃ apassantī tumhākaṃ saraṇaṃ gatā amhi. Sace me sāmikassa nisinnaṭṭhānaṃ jānātha, ācikkhathāti paridevesīti attho. Sesagāthāsupi eseva nayo. **Tiṇā latāni osajho**ti antopheggubahisāratiṇāni ca latāni ca antosāraosadhiyo ca. Imaṃ gāthaṃ tiṇādīsu nibbattadevatā sandhāyāha. **Indīvarīsāma**nti indīvarīpupphasamānavaṇṇaṃ. **Nakkhattamālini**nti nakkhattapaṭipāṭisamannāgataṃ. **Tumhaṃmhī**ti rattiṃ sandhāya tampi amhīti āha. **Bhāgīrathiṃ gaṅga**nti evaṃpariyāyanāmikaṃ gaṅgaṃ. **Savantīna**nti aññāsaṃ bahūnaṃ nadīnaṃ paṭiggāhikaṃ. Gaṅgāya nibbattadevataṃ sandhāyevamāha. Himavantepi eseva nayo.

Taṃ evaṃ paridevamānaṃ disvā sotthiseno cintesi – ‘‘ayaṃ ativiya paridevati, na kho panassā bhāvaṃ jānāmi, sace mayi sinehena evaṃ karoti{pb:M:5.0098}, hadayampissā phaleyya, pariggaṇhissāmi tāva na’’nti gantvā paṇṇasāladvāre nisīdi. Sāpi paridevamānāva paṇṇasāladvāraṃ gantvā tassa pāde vanditvā ‘‘kuhiṃ gatosi, devā’’ti āha. Atha naṃ so, ‘‘bhadde{pb:V:5.0089}, tvaṃ aññesu {pb:P:5.0094} divasesu na imāya velāya āgacchasi, ajja atisāyaṃ āgatāsī’’ti pucchanto gāthamāha –

::hangnum
320\.
::

::gatha1
‘‘Atisāyaṃ vatāgañchi, rājaputti yasassini;
::

::gathalast
Kena nujja samāgacchi, ko te piyataro mayā’’ti.
::

Atha naṃ sā ‘‘ahaṃ, ayyaputta, phalāphalāni ādāya āgacchantī ekaṃ dānavaṃ passiṃ, so mayi paṭibaddhacitto hutvā maṃ hatthe gaṇhitvā ‘sace mama vacanaṃ na karosi, khādissāmi ta’nti āha, ahaṃ tāya velāya taññeva anusocantī evaṃ paridevi’’nti vatvā gāthamāha –

::hangnum
321\.
::

::gatha1
‘‘Idaṃ khohaṃ tadāvocaṃ, gahitā tena sattunā;
::

::gatha2
Na me idaṃ tathā dukkhaṃ, yaṃ maṃ khādeyya rakkhaso;
::

::gathalast
Yañca me ayyaputtassa, mano hessati aññathā’’ti.
::

Athassa sesampi pavattiṃ ārocentī ‘‘tena panāhaṃ, deva, dānavena gahitā attānaṃ vissajjāpetuṃ asakkontī devatujjhāpanakammaṃ akāsiṃ, atha sakko vajirahattho āgantvā ākāse ṭhito dānavaṃ santajjetvā maṃ vissajjāpetvā taṃ devasaṅkhalikāya bandhitvā tatiye pabbatantare khipitvā pakkāmi, evāhaṃ sakkaṃ nissāya jīvitaṃ labhi’’nti āha. Taṃ sutvā sotthiseno, ‘‘bhadde, hotu, mātugāmassa antare saccaṃ nāma dullabhaṃ, himavante hi bahū vanacarakatāpasavijjādharādayo santi, ko tuyhaṃ saddahissatī’’ti vatvā gāthamāha –

::hangnum
322\.
::

::gatha1
‘‘Corīnaṃ bahubuddhīnaṃ, yāsu saccaṃ sudullabhaṃ;
::

::gathalast
Thīnaṃ bhāvo durājāno, macchassevodake gata’’nti.
::

Sā tassa vacanaṃ sutvā, ‘‘ayyaputta, ahaṃ taṃ asaddahantaṃ mama saccabaleneva tikicchissāmī’’ti udakassa kalasaṃ pūretvā saccakiriyaṃ katvā tassa sīse udakaṃ āsiñcantī gāthamāha –

::hangnum
323\.
::

::gatha1
‘‘Tathā {pb:V:5.0090}{pb:P:5.0095}{pb:M:5.0099} maṃ saccaṃ pāletu, pālayissati ce mamaṃ;
::

::gatha2
Yathāhaṃ nābhijānāmi, aññaṃ piyataraṃ tayā;
::

::gathalast
Etena saccavajjena, byādhi te vūpasammatū’’ti.
::

Tattha tathā-saddo ‘‘ce mama’’nti iminā saddhiṃ yojetabbo. Idaṃ vuttaṃ hoti – yathāhaṃ vadāmi, tathā ce mama vacanaṃ saccaṃ, atha maṃ idānipi pāletu, āyatimpi pālessati, idāni me vacanaṃ suṇātha ‘‘yathāhaṃ nābhijānāmī’’ti. Potthakesu pana ‘‘tathā maṃ saccaṃ pāletī’’ti likhitaṃ, taṃ aṭṭhakathāyaṃ natthi.

Evaṃ tāya saccakiriyaṃ katvā udake āsittamatteyeva sotthisenassa kuṭṭhaṃ ambilena dhotaṃ viya tambamalaṃ tāvadeva apagacchi. Te katipāhaṃ tattha vasitvā araññā nikkhamma bārāṇasiṃ patvā uyyānaṃ pavisiṃsu. Rājā tesaṃ āgatabhāvaṃ ñatvā uyyānaṃ gantvā tattheva sotthisenassa chattaṃ ussāpetvā sambulaṃ aggamahesiṭṭhāne abhisiñcāpetvā nagaraṃ pavesetvā sayaṃ isipabbajjaṃ pabbajitvā uyyāne vāsaṃ kappesi, rājanivesaneyeva ca nibaddhaṃ bhuñji. Sotthisenopi sambulāya aggamahesiṭṭhānamattameva adāsi, na punassā koci sakkāro ahosi, atthibhāvampissā na aññāsi, aññāheva itthīhi saddhiṃ abhirami. Sambulā sapattidosavasena kisā ahosi upaṇḍupaṇḍukajātā dhamanīsanthatagattā. Sā ekadivasaṃ sokavinodanatthaṃ bhuñjituṃ āgatassa sasuratāpasassa santikaṃ gantvā taṃ katabhattakiccaṃ vanditvā ekamantaṃ nisīdi. So taṃ milātindriyaṃ disvā gāthamāha –

::hangnum
324\.
::

::gatha1
‘‘Ye kuñjarā sattasatā uḷārā, rakkhanti rattindivamuyyutāvudhā;
::

::gathalast
Dhanuggahānañca satāni soḷasa, kathaṃvidhe passasi bhadde sattavo’’ti.
::

Tassattho – bhadde, sambule ye amhākaṃ sattasatā kuñjarā, tesaññeva khandhagatānaṃ yodhānaṃ vasena uyyuttāvudhā, aparāni ca soḷasadhanuggahasatāni {pb:P:5.0096} rattindivaṃ bārāṇasiṃ rakkhanti. Evaṃ surakkhite nagare kathaṃvidhe tvaṃ sattavo passasi. Bhadde, yassā tava sāsaṅkā sappaṭibhayā {pb:M:5.0100} araññā āgatakālepi pabhāsampannaṃ sarīraṃ, idāni pana milātā paṇḍupalāsavaṇṇā ativiya kilantindriyāsi, kassa nāma tvaṃ bhāyasī’’ti pucchi.

Sā {pb:V:5.0091} tassa vacanaṃ sutvā ‘‘putto te, deva, mayi na purimasadiso’’ti vatvā pañca gāthā abhāsi –

::hangnum
325\.
::

::gatha1
‘‘Alaṅkatāyo padumuttarattacā, virāgitā passati haṃsagaggarā;
::

::gathalast
Tāsaṃ suṇitvā mitagītavāditaṃ, na dāni me tāta tathā yathā pure.
::

::hangnum
326\.
::

::gatha1
‘‘Suvaṇṇasaṃkaccadharā suviggahā, alaṅkatā mānusiyaccharūpamā;
::

::gathalast
Senopiyā tāta aninditaṅgiyo, khattiyakaññā paṭilobhayanti naṃ.
::

::hangnum
327\.
::

::gatha1
‘‘Sace ahaṃ tāta tathā yathā pure, patiṃ tamuñchāya punā vane bhare;
::

::gathalast
Sammānaye maṃ na ca maṃ vimānaye, itopi me tāta tato varaṃ siyā.
::

::hangnum
328\.
::

::gatha1
‘‘Yamannapāne vipulasmi ohite, nārī vimaṭṭhābharaṇā alaṅkatā;
::

::gathalast
Sabbaṅgupetā patino ca appiyā, abajjha tassā maraṇaṃ tato varaṃ.
::

::hangnum
329\.
::

::gatha1
‘‘Api ce daliddā kapaṇā anāḷhiyā, kaṭādutīyā patino ca sā piyā;
::

::gathalast
Sabbaṅgupetāyapi appiyāya, ayameva seyyā kapaṇāpi yā piyā’’ti.
::

Tattha **padumuttarattacā**ti padumagabbhasadisauttarattacā. Sabbāsaṃ sarīrato suvaṇṇapabhā niccharantīti dīpeti. **Virāgitā**ti vilaggasarīrā, tanumajjhāti {pb:P:5.0097} attho. **Haṃsagaggarā**ti evarūpā haṃsā viya madhurassarā nāriyo passati. **Tāsa**nti {pb:M:5.0101} so tava putto tāsaṃ nārīnaṃ mitagītavāditādīni suṇitvā idāni me, tāta, yathā pure, tathā na pavattatīti vadati. **Suvaṇṇasaṃkaccadharā**ti suvaṇṇamayasaṃkaccālaṅkāradharā. **Alaṅkatā**ti nānālaṅkārapaṭimaṇḍitā. **Mānusiyaccharūpamā**ti mānusiyo accharūpamā. **Senopiyā**ti sotthisenassa piyā. **Paṭilobhayanti na**nti naṃ tava puttaṃ paṭilobhayanti.

**Sace aha**nti, tāta, yathā pure sace ahaṃ punapi taṃ patiṃ tatheva kuṭṭharogena vanaṃ paviṭṭhaṃ uñchāya tasmiṃ vane bhareyyaṃ, punapi maṃ so sammāneyya na vimāneyya, tato me itopi bārāṇasirajjato taṃ araññameva varaṃ siyā sapattidosena sussantiyāti dīpeti. **Yamannapāne**ti yaṃ annapāne. **Ohite**ti ṭhapite paṭiyatte. Iminā bahunnapānagharaṃ dasseti. Ayaṃ kirassā adhippāyo {pb:V:5.0092} – yā nārī vipulannapāne ghare ekikāva asapatti samānā vimaṭṭhābharaṇā nānālaṅkārehi alaṅkatā sabbehi guṇaṅgehi upetā patino ca appiyā hoti, abajjha gīvāya valliyā vā rajjuyā vā bandhitvā tassā tato gharāvāsato maraṇameva varataranti. **Anāḷhīyā**ti anāḷhā. **Kaṭādutīyā**ti nipajjanakaṭasārakadutiyā. **Seyyā**ti kapaṇāpi samānā yā patino piyā, ayameva uttamāti.

Evaṃ tāya attano parisussanakāraṇe tāpasassa kathite tāpaso rājānaṃ pakkosāpetvā ‘‘tāta, sotthisena tayi kuṭṭharogābhibhūte araññaṃ pavisante tayā saddhiṃ pavisitvā taṃ upaṭṭhahantī attano saccabalena tava rogaṃ vūpasametvā yā te rajje patiṭṭhānakāraṇamakāsi, tassā nāma tvaṃ neva ṭhitaṭṭhānaṃ, na nisinnaṭṭhānaṃ jānāsi, ayuttaṃ te kataṃ, mittadubbhikammaṃ nāmetaṃ pāpaka’’nti vatvā puttaṃ ovadanto gāthamāha –

::hangnum
330\.
::

::gatha1
‘‘Sudullabhitthī purisassa yā hitā, bhattitthiyā dullabho yo hito ca;
::

::gathalast
Hitā ca te sīlavatī ca bhariyā, janinda dhammaṃ cara sambulāyā’’ti.
::

Tassattho {pb:M:5.0102} – tāta, yā purisassa hitā muducittā anukampikā itthī, yo ca bhattā itthiyā hito kataguṇaṃ jānāti, ubhopete sudullabhā. Ayañca sambulā tuyhaṃ {pb:P:5.0098} hitā ceva sīlasampannā ca, tasmā etissā dhammaṃ cara, kataguṇaṃ jānitvā muducitto hohi, cittamassā paritosehīti.

Evaṃ so puttassa ovādaṃ datvā uṭṭhāyāsanā pakkāmi. Rājā pitari gate sambulaṃ pakkosāpetvā, ‘‘bhadde, ettakaṃ kālaṃ mayā kataṃ dosaṃ khama, ito paṭṭhāya sabbissariyaṃ tuyhameva dammī’’ti vatvā osānagāthamāha –

::hangnum
331\.
::

::gatha1
‘‘Sace tuvaṃ vipule laddhabhoge, issāvatiṇṇā maraṇaṃ upesi;
::

::gathalast
Ahañca te bhadde imā rājakaññā, sabbe te vacanakarā bhavāmā’’ti.
::

Tassattho – bhadde, sambule sace tvaṃ ratanarāsimhi ṭhapetvā abhisittā aggamahesiṭṭhānavasena vipule bhoge labhitvāpi issāya otiṇṇā maraṇaṃ upesi, ahañca imā {pb:V:5.0093} ca rājakaññā sabbe tava vacanakarā bhavāma, tvaṃ yathādhippāyaṃ imaṃ rajjaṃ vicārehīti sabbissariyaṃ tassā adāsi.

Tato paṭṭhāya ubho samaggavāsaṃ vasantā dānādīni puññāni karitvā yathākammaṃ gamiṃsu. Tāpaso jhānābhiññāyo nibbattetvā brahmalokūpago ahosi.

Satthā imaṃ dhammadesanaṃ āharitvā ‘‘na, bhikkhave, idāneva, pubbepi mallikā patidevatāyevā’’ti vatvā jātakaṃ samodhānesi ‘‘tadā sambulā mallikā ahosi, sotthiseno kosalarājā, pitā tāpaso pana ahameva ahosi’’nti.

::centre
Sambulājātakavaṇṇanā navamā.
::



[520] 10. Gandhatindukajātakavaṇṇanā

**Appamādo**ti {pb:M:5.0103} idaṃ satthā jetavane viharanto rājovādaṃ ārabbha kathesi. Rājovādo heṭṭhā vitthāritova. Atīte pana kapilaraṭṭhe uttarapañcālanagare pañcālo nāma rājā agatigamane ṭhito adhammena pamatto rajjaṃ kāresi. Athassa amaccādayo sabbepi adhammikāva jātā. Balipīḷitā raṭṭhavāsino puttadāre ādāya araññe migā viya cariṃsu, gāmaṭṭhāne gāmo nāma nāhosi. Manussā rājapurisānaṃ {pb:P:5.0099} bhayena divā gehe vasituṃ asakkontā gehāni kaṇṭakasākhāhi parikkhipitvā gehe rattiṃ vasitvā aruṇe uggacchanteyeva araññaṃ pavisanti. Divā rājapurisā vilumpanti, rattiṃ corā. Tadā bodhisatto bahinagare gandhatindukarukkhe devatā hutvā nibbatti, anusaṃvaccharaṃ rañño santikā sahassagghanakaṃ balikammaṃ labhati. So cintesi – ‘‘ayaṃ rājā pamatto rajjaṃ kāreti, sakalaraṭṭhaṃ vinassati, ṭhapetvā maṃ añño rājānaṃ patirūpe nivesetuṃ samattho nāma natthi, upakārako cāpi me anusaṃvaccharaṃ sahassagghanakabalinā pūjeti, ovadissāmi na’’nti.

So rattibhāge rañño sirigabbhaṃ pavisitvā ussīsakapasse ṭhatvā obhāsaṃ vissajjetvā ākāse aṭṭhāsi. Rājā taṃ bālasūriyaṃ viya jalamānaṃ disvā ‘‘kosi tvaṃ, kena vā kāraṇena idhāgatosī’’ti pucchi. So tassa vacanaṃ sutvā, ‘‘mahārāja, ahaṃ gandhatindukadevatā, ‘tuyhaṃ ovādaṃ dassāmī’ti āgatomhī’’ti āha. ‘‘Kiṃ nāma ovādaṃ dassasī’’ti {pb:V:5.0094} evaṃ vutte mahāsatto, ‘‘mahārāja, tvaṃ pamatto hutvā rajjaṃ kāresi, tena te sakalaraṭṭhaṃ hataviluttaṃ viya vinaṭṭhaṃ, rājāno nāma pamādena rajjaṃ kārentā sakalaraṭṭhassa sāmino na honti, diṭṭheva dhamme vināsaṃ patvā samparāye puna mahāniraye nibbattanti. Tesu ca pamādaṃ āpannesu antojanā bahijanāpissa pamattāva honti, tasmā raññā atirekena appamattena bhavitabba’’nti vatvā dhammadesanaṃ paṭṭhapento imā ekādasa gāthā āha –

::hangnum
332\.
::

::gatha1
‘‘Appamādo amatapadaṃ, pamādo maccuno padaṃ;
::

::gathalast
Appamattā na mīyanti, ye pamattā yathā matā.
::

::hangnum
333\.
::

::gatha1
‘‘Madā {pb:M:5.0104} pamādo jāyetha, pamādā jāyate khayo;
::

::gathalast
Khayā padosā jāyanti, mā mado bharatūsabha.
::

::hangnum
334\.
::

::gatha1
‘‘Bahū hi khattiyā jīnā, atthaṃ raṭṭhaṃ pamādino;
::

::gathalast
Athopi gāmino gāmā, anagārā agārino.
::

::hangnum
335\.
::

::gatha1
‘‘Khattiyassa {pb:P:5.0100} pamattassa, raṭṭhasmiṃ raṭṭhavaḍḍhana;
::

::gathalast
Sabbe bhogā vinassanti, rañño taṃ vuccate aghaṃ.
::

::hangnum
336\.
::

::gatha1
‘‘Nesa dhammo mahārāja, ativelaṃ pamajjasi;
::

::gathalast
Iddhaṃ phītaṃ janapadaṃ, corā viddhaṃsayanti naṃ.
::

::hangnum
337\.
::

::gatha1
‘‘Na te puttā bhavissanti, na hiraññaṃ na dhāniyaṃ;
::

::gathalast
Raṭṭhe viluppamānamhi, sabbabhogehi jīyasi.
::

::hangnum
338\.
::

::gatha1
‘‘Sabbabhogā parijiṇṇaṃ, rājānaṃ vāpi khattiyaṃ;
::

::gathalast
Ñātimittā suhajjā ca, na taṃ maññanti māniyaṃ.
::

::hangnum
339\.
::

::gatha1
‘‘Hatthārohā anīkaṭṭhā, rathikā pattikārakā;
::

::gathalast
Tamevamupajīvantā, na taṃ maññanti māniyaṃ.
::

::hangnum
340\.
::

::gatha1
‘‘Asaṃvihitakammantaṃ{pb:V:5.0095}, bālaṃ dummantimantinaṃ;
::

::gathalast
Sirī jahati dummedhaṃ, jiṇṇaṃva urago tacaṃ.
::

::hangnum
341\.
::

::gatha1
‘‘Susaṃvihitakammantaṃ, kāluṭṭhāyiṃ atanditaṃ;
::

::gathalast
Sabbe bhogābhivaḍḍhanti, gāvo sausabhāmiva.
::

::hangnum
342\.
::

::gatha1
‘‘Upassutiṃ mahārāja, raṭṭhe janapade cara;
::

::gathalast
Tattha disvā ca sutvā ca, tato taṃ paṭipajjasī’’ti.
::

Tattha **appamādo**ti satiyā avippavāso. **Amatapada**nti amatassa nibbānassa padaṃ adhigamakāraṇaṃ. **Maccuno pada**nti maraṇassa kāraṇaṃ. Pamattā hi vipassanaṃ avaḍḍhetvā appaṭisandhikabhāvaṃ pattuṃ asakkontā punappunaṃ saṃsāre jāyanti ceva mīyanti ca, tasmā pamādo maccuno padaṃ nāma{pb:M:5.0105}. **Na mīyantī**ti vipassanaṃ vaḍḍhetvā appaṭisandhikabhāvaṃ pattā puna saṃsāre anibbattattā na mīyanti nāma. **Ye pamattā**ti, mahārāja, ye puggalā pamattā, te yathā matā, tatheva daṭṭhabbā. Kasmā? Akiccasādhanatāya. Matassapi hi ‘‘ahaṃ dānaṃ dassāmi, sīlaṃ rakkhissāmi, uposathakammaṃ karissāmi, kalyāṇakammaṃ pūressāmī’’ti ābhogo vā patthanā vā pariyuṭṭhānaṃ vā natthi apagataviññāṇattā, pamattassapi appamādābhāvāti tasmā ubhopete ekasadisāva.

**Madā**ti, mahārāja, ārogyayobbanajīvitamadasaṅkhātā tividhā madā pamādo nāma jāyati. So madappatto pamādāpanno pāṇātipātādīni pāpakammāni karoti. Atha naṃ rājāno chindāpenti vā hanāpenti vā, sabbaṃ vā dhanamassa haranti, evamassa pamādā ñātidhanajīvitakkhayo jāyati. Puna so dhanakkhayaṃ {pb:P:5.0101} vā yasakkhayaṃ vā patto jīvituṃ asakkonto jīvitavuttatthāya kāyaduccaritādīni karoti, iccassa khayā padosā jāyanti, tena taṃ vadāmi **mā mado bharatūsabhā**ti, raṭṭhabhārakajeṭṭhaka bharatūsabha mā pamādamāpajjīti attho. **Atthaṃ raṭṭha**nti janapadavāsīnaṃ vuddhiñceva sakalaraṭṭhañca bahū pamādino jīnā. Tesaṃ āvibhāvatthāya khantivādijātaka-mātaṅgajātaka-bharujātaka-sarabhaṅgajātaka-cetiyajātakāni kathetabbāni. **Gāmino**ti gāmabhojakāpi te gāmāpi bahū pamādadosena jīnā parihīnā vinaṭṭhā. **Anagārā agārino**ti pabbajitāpi pabbajitapaṭipattito, gihīpi gharāvāsato ceva dhanadhaññādīhi ca bahū jīnā parihīnāti vadati. **Taṃ vuccate agha**nti, mahārāja, yasabhogaparihāni {pb:V:5.0096} nāmetaṃ rañño dukkhaṃ vuccati. Bhogābhāvena hi niddhanassa yaso hāyati, hīnayaso mahantaṃ kāyikacetasikadukkhaṃ pāpuṇāti.

**Nesa dhammo**ti, mahārāja, esa porāṇakarājūnaṃ dhammo na hoti. **Iddhaṃ phīta**nti annapānādinā samiddhaṃ hiraññasuvaṇṇādinā phītaṃ pupphitaṃ. **Na te puttā**ti, mahārāja, paveṇipālakā te puttā na bhavissanti. Raṭṭhavāsino hi ‘‘adhammikarañño esa putto, kiṃ amhākaṃ vuḍḍhiṃ karissati, nāssa chattaṃ dassāmā’’ti chattaṃ na denti. Evametesaṃ paveṇipālakā puttā na honti nāma. **Parijiṇṇa**nti parihīnaṃ. **Rājānaṃ vāpī**ti sacepi so rājā hoti, atha naṃ rājānaṃ samānampi. **Māniya**nti ‘‘ayaṃ rājā’’ti garucittena {pb:M:5.0106} sammānetabbaṃ katvā na maññanti. **Upajīvantā**ti upanissāya jīvantāpi ete ettakā janā garucittena maññitabbaṃ na maññanti. Kiṃkāraṇā? Adhammikabhāvena.

**Sirī**ti yasavibhavo. **Taca**nti yathā urago jiṇṇatacaṃ jigucchanto jahati, na puna oloketi, evaṃ tādisaṃ rājānaṃ sirī jahati. **Susaṃvihitakammanta**nti kāyadvārādīhi pāpakammaṃ akarontaṃ. **Abhivaḍḍhantī**ti abhimukhaṃ gacchantā vaḍḍhanti. **Sausabhāmivā**ti sausabhā iva. Appamattassa hi sausabhajeṭṭhako gogaṇo viya bhogā vaḍḍhanti. **Upassuti**nti janapadacārittasavanāya cārikaṃ attano sakalaraṭṭhe ca janapade ca cara. **Tatthā**ti tasmiṃ raṭṭhe caranto daṭṭhabbaṃ disvā sotabbaṃ sutvā attano guṇāguṇaṃ paccakkhaṃ katvā tato attano hitapaṭipattiṃ paṭipajjissasīti.

Iti mahāsatto ekādasahi gāthāhi rājānaṃ ovaditvā ‘‘gaccha papañcaṃ akatvā pariggaṇha raṭṭhaṃ, mā nāsayī’’ti vatvā sakaṭṭhānameva gato. Rājāpi tassa vacanaṃ sutvā saṃvegappatto punadivase rajjaṃ amacce paṭicchāpetvā purohitena saddhiṃ kālasseva pācīnadvārena nagarā nikkhamitvā {pb:P:5.0102} yojanamattaṃ gato. Tattheko gāmavāsī mahallako aṭavito kaṇṭakasākhaṃ āharitvā gehadvāraṃ parikkhipitvā pidahitvā puttadāraṃ ādāya araññaṃ pavisitvā sāyaṃ rājapurisesu pakkantesu attano gharaṃ āgacchanto gehadvāre pāde kaṇṭakena viddho ukkuṭikaṃ nisīditvā kaṇṭakaṃ nīharanto –

::hangnum
343\.
::

::gatha1
‘‘Evaṃ vedetu pañcālo, saṅgāme saramappito;
::

::gathalast
Yathāhamajja vedemi, kaṇṭakena samappito’’ti. –
::

::unindented
Imāya {pb:V:5.0097} gāthāya rājānaṃ akkosi. Taṃ panassa akkosanaṃ bodhisattānubhāvena ahosi. Bodhisattena adhiggahitova so akkosīti veditabbo. Tasmiṃ pana samaye rājā ca purohito ca aññātakavesena tassa santikeva aṭṭhaṃsu. Athassa vacanaṃ sutvā purohito itaraṃ gāthamāha –
::

::hangnum
344\.
::

::gatha1
‘‘Jiṇṇo dubbalacakkhūsi, na rūpaṃ sādhu passasi;
::

::gathalast
Kiṃ tattha brahmadattassa, yaṃ taṃ maggeyya kaṇṭako’’ti.
::

Tattha {pb:M:5.0107} **maggeyyā**ti vijjheyya. Idaṃ vuttaṃ hoti – yadi tvaṃ attano abyattatāya kaṇṭakena viddho, ko ettha rañño doso. Yena rājānaṃ akkosi, kiṃ te raññā kaṇṭako oloketvāva ācikkhitabboti.

Taṃ sutvā mahallako tisso gāthā abhāsi –

::hangnum
345\.
::

::gatha1
‘‘Bahvettha brahmadattassa, sohaṃ maggasmi brāhmaṇa;
::

::gathalast
Arakkhitā jānapadā, adhammabalinā hatā.
::

::hangnum
346\.
::

::gatha1
‘‘Rattiñhi corā khādanti, divā khādanti tuṇḍiyā;
::

::gathalast
Raṭṭhasmiṃ kūṭarājassa, bahu adhammiko jano.
::

::hangnum
347\.
::

::gatha1
‘‘Etādise bhaye jāte, bhayaṭṭā tāta māṇavā;
::

::gathalast
Nillenakāni kubbanti, vane āhatva kaṇṭaka’’nti.
::

Tattha **bahvetthā**ti, brāhmaṇa, sohaṃ sakaṇṭake magge patito sannisinno, bahu ettha brahmadattassa doso, tvaṃ ettakaṃ kālaṃ rañño dosena {pb:P:5.0103} mama sakaṇṭake magge vicaraṇabhāvaṃ na jānāsi. Tassa hi arakkhitā jānapadā…pe… kaṇṭakanti. Tattha **khādantī**ti vilumpanti. **Tuṇḍiyā**ti vadhabandhādīhi pīḷetvā adhammena balisādhakā. **Kūṭarājassā**ti pāparañño. **Adhammiko**ti paṭicchannakammanto. **Tātā**ti purohitaṃ ālapati. **Māṇavā**ti manussā. **Nillenakānī**ti nilīyanaṭṭhānāni. **Vane āhatva kaṇṭaka**nti kaṇṭakaṃ āharitvā dvārāni pidahitvā gharaṃ chaḍḍetvā puttadāraṃ ādāya vanaṃ pavisitvā tasmiṃ vane attano nilīyanaṭṭhānāni karonti{pb:V:5.0098}. Atha vā vane yo kaṇṭako, taṃ āharitvā gharāni parikkhipanti. Iti rañño dosenevamhi kaṇṭakena viddho, mā evarūpassa rañño upatthambho hohīti.

Taṃ sutvā rājā purohitaṃ āmantetvā, ‘‘ācariya, mahallako yuttaṃ bhaṇati, amhākameva doso, ehi nivattāma, dhammena rajjaṃ kāressāmā’’ti āha. Bodhisatto purohitassa sarīre adhimuccitvā purato gantvā ‘‘pariggaṇhissāma tāva, mahārājā’’ti āha. Te tamhā gāmā aññaṃ gāmaṃ gacchantā antarāmagge ekissā mahallikāya saddaṃ assosuṃ. Sā kirekā dalidditthī dve dhītaro vayappattā rakkhamānā {pb:M:5.0108} tāsaṃ araññaṃ gantuṃ na deti. Sayaṃ araññato dārūni ceva sākañca āharitvā dhītaro paṭijaggati. Sā taṃ divasaṃ ekaṃ gumbaṃ āruyha sākaṃ gaṇhantī pavaṭṭamānā bhūmiyaṃ patitvā rājānaṃ maraṇena akkosantī gāthamāha –

::hangnum
348\.
::

::gatha1
‘‘Kadāssu nāmayaṃ rājā, brahmadatto marissati;
::

::gathalast
Yassa raṭṭhamhi jīyanti, appatikā kumārikā’’ti.
::

Tattha **appatikā**ti assāmikā. Sace hi tāsaṃ sāmikā assu, maṃ poseyyuṃ. Pāparañño pana rajje ahaṃ dukkhaṃ anubhomi, kadā nu kho esa marissatīti.

Evaṃ bodhisattānubhāveneva sā akkosi. Atha naṃ purohito paṭisedhento gāthamāha –

::hangnum
349\.
::

::gatha1
‘‘Dubbhāsitañhi te jammi, anatthapadakovide;
::

::gathalast
Kuhiṃ rājā kumārīnaṃ, bhattāraṃ pariyesatī’’ti.
::

Taṃ {pb:P:5.0104} sutvā mahallikā dve gāthā abhāsi –

::hangnum
350\.
::

::gatha1
‘‘Na me dubbhāsitaṃ brahme, kovidatthapadā ahaṃ;
::

::gathalast
Arakkhitā jānapadā, adhammabalinā hatā.
::

::hangnum
351\.
::

::gatha1
‘‘Rattiñhi corā khādanti, divā khādanti tuṇḍiyā;
::

::gatha2
Raṭṭhasmiṃ kūṭarājassa, bahu adhammiko jano;
::

::gathalast
Dujjīve dubbhare dāre, kuto bhattā kumāriyo’’ti.
::

Tattha {pb:V:5.0099} **kovidatthapadā**ti ahaṃ atthapade kāraṇapade kovidā chekā, mā tvaṃ etaṃ pāparājānaṃ pasaṃsi. **Dujjīve**ti dujjīve raṭṭhe dubbhare dāre jāte manussesu bhītatasitesu araññe vasantesu **kuto bhattā kumāriyo,** kuto kumāriyo bhattāraṃ labhissantīti attho.

Te tassā vacanaṃ sutvā ‘‘yuttaṃ sā kathetī’’ti tato paraṃ gacchantā ekassa kassakassa saddaṃ assosuṃ. Tassa kira kasantassa sāliyo {pb:M:5.0109} nāma balibaddo phālena pahaṭo sayi. So rājānaṃ akkosanto gāthamāha –

::hangnum
352\.
::

::gatha1
‘‘Evaṃ sayatu pañcālo, saṅgāme sattiyā hato;
::

::gathalast
Yathāyaṃ kapaṇo seti, hato phālena sāliyo’’ti.
::

Tattha **yathā**ti yathā ayaṃ vedanāppatto sāliyabalibaddo seti, evaṃ sayatūti attho.

Atha naṃ purohito paṭisedhento gāthamāha –

::hangnum
353\.
::

::gatha1
‘‘Adhammena tuvaṃ jamma, brahmadattassa kujjhasi;
::

::gathalast
Yo tvaṃ sapasi rājānaṃ, aparajjhitvāna attano’’ti.
::

Tattha **adhammenā**ti akāraṇena asabhāvena.

Taṃ sutvā so tisso gāthā abhāsi –

::hangnum
354\.
::

::gatha1
‘‘Dhammena brahmadattassa, ahaṃ kujjhāmi brāhmaṇa;
::

::gathalast
Arakkhitā jānapadā adhammabalinā hatā.
::

::hangnum
355\.
::

::gatha1
‘‘Rattiñhi corā khādanti, divā khādanti tuṇḍiyā;
::

::gathalast
Raṭṭhasmiṃ kūṭarājassa, bahu adhammiko jano.
::

::hangnum
356\.
::

::gatha1
‘‘Sā {pb:P:5.0105} nūna puna re pakkā, vikāle bhattamāhari;
::

::gathalast
Bhattahāriṃ apekkhanto, hato phālena sāliyo’’ti.
::

Tattha {pb:V:5.0100} **dhammenā**ti kāraṇeneva, akāraṇena akkosatīti saññaṃ mā kari. **Sā nūna puna re pakkā, vikāle bhattamāharī**ti, brāhmaṇa, sā bhattahārikā itthī pātova mama bhattaṃ pacitvā āharantī adhammabalisādhakehi brahmadattassa dāsehi palibuddhā bhavissati, te parivisitvā puna mayhaṃ bhattaṃ pakkaṃ bhavissati, tena kāraṇena vikāle bhattaṃ āhari, ‘‘ajja vikāle bhattaṃ āharī’’ti cintetvā chātajjhatto ahaṃ taṃ bhattahāriṃ olokento goṇaṃ aṭṭhāne patodena vijjhiṃ, tenesa pādaṃ ukkhipitvā phālaṃ paharanto hato phālena sāliyo. Tasmā ‘‘esa mayā hato’’ti saññaṃ mā kari, pāparaññoyeva hato nāmesa, mā tassa vaṇṇaṃ bhaṇīti.

Te {pb:M:5.0110} purato gantvā ekasmiṃ gāme vasiṃsu. Punadivase pātova ekā kūṭadhenu godohakaṃ pādena paharitvā saddhiṃ khīrena pavaṭṭesi. So brahmadattaṃ akkosanto gāthamāha –

::hangnum
357\.
::

::gatha1
‘‘Evaṃ haññatu pañcālo, saṅgāme asinā hato;
::

::gathalast
Yathāhamajja pahato, khīrañca me pavaṭṭita’’nti.
::

Taṃ sutvā purohito paṭisedhento gāthamāha –

::hangnum
358\.
::

::gatha1
‘‘Yaṃ pasu khīraṃ chaḍḍeti, pasupālaṃ vihiṃsati;
::

::gathalast
Kiṃ tattha brahmadattassa, yaṃ no garahate bhava’’nti.
::

Brāhmaṇena gāthāya vuttāya puna so tisso gāthā abhāsi –

::hangnum
359\.
::

::gatha1
‘‘Gārayho brahme pañcālo, brahmadattassa rājino;
::

::gathalast
Arakkhitā jānapadā, adhammabalinā hatā.
::

::hangnum
360\.
::

::gatha1
‘‘Rattiñhi corā khādanti, divā khādanti tuṇḍiyā;
::

::gathalast
Raṭṭhasmiṃ kūṭarājassa, bahu adhammiko jano.
::

::hangnum
361\.
::

::gatha1
‘‘Caṇḍā aṭanakā gāvī, yaṃ pure na duhāmase;
::

::gathalast
Taṃ dāni ajja dohāma, khīrakāmehupaddutā’’ti.
::

Tattha {pb:V:5.0101} **caṇḍā**ti pharusā. **Aṭanakā**ti palāyanasīlā. **Khīrakāmehī**ti adhammikarañño purisehi bahuṃ khīraṃ āharāpentehi upaddutā duhāma. Sace hi so dhammena rajjaṃ kāreyya, na no evarūpaṃ bhayaṃ āgaccheyyāti.

Te {pb:P:5.0106} ‘‘so yuttaṃ kathetī’’ti tamhā gāmā nikkhamma mahāmaggaṃ āruyha nagarābhimukhā gamiṃsu. Ekasmiñca gāme balisādhakā asikosatthāya ekaṃ taruṇaṃ kabaravacchakaṃ māretvā cammaṃ gaṇhiṃsu. Vacchakamātā dhenu puttasokena tiṇaṃ na khādati pānīyaṃ na pivati, paridevamānā āhiṇḍati. Taṃ disvā gāmadārakā rājānaṃ akkosantā gāthamāhaṃsu –

::hangnum
362\.
::

::gatha1
‘‘Evaṃ kandatu pañcālo, viputto vippasukkhatu;
::

::gathalast
Yathāyaṃ kapaṇā gāvī, viputtā paridhāvatī’’ti.
::

Tattha **paridhāvatī**ti paridevamāno dhāvati.

Tato {pb:M:5.0111} purohito itaraṃ gāthamāha –

::hangnum
363\.
::

::gatha1
‘‘Yaṃ pasu pasupālassa, sambhameyya raveyya vā;
::

::gathalast
Konīdha aparādhatthi, brahmadattassa rājino’’ti.
::

Tattha **sambhameyya raveyya vā**ti bhameyya vā viraveyya vā. Idaṃ vuttaṃ hoti – tātā, pasu nāma pasupālassa rakkhantasseva dhāvatipi viravatipi, tiṇampi na khādati pānīyampi na pivati, idha rañño ko nu aparādhoti.

Tato gāmadārakā dve gāthā abhāsiṃsu –

::hangnum
364\.
::

::gatha1
‘‘Aparādho mahābrahme, brahmadattassa rājino;
::

::gathalast
Arakkhitā jānapadā, adhammabalinā hatā.
::

::hangnum
365\.
::

::gatha1
‘‘Rattiñhi {pb:V:5.0102} corā khādanti, divā khādanti tuṇḍiyā;
::

::gatha2
Raṭṭhasmiṃ kūṭarājassa, bahu adhammiko jano;
::

::gathalast
Kathaṃ no asikosatthā, khīrapā haññate pajā’’ti.
::

Tattha **mahābrahme**ti mahābrāhmaṇa. **Rājino**ti rañño. **Kathaṃ no**ti kathaṃ nu kena nāma kāraṇena. **Khīrapā haññate pajā**ti pāparājassa sevakehi khīrapako vacchako haññati, idāni sā dhenu puttasokena paridevati, sopi rājā ayaṃ dhenu viya paridevatūti rājānaṃ akkosiṃsuyeva.

Te ‘‘sādhu vo kāraṇaṃ vadathā’’ti vatvā pakkamiṃsu. Athantarāmagge ekissā sukkhapokkharaṇiyā kākā tuṇḍehi vijjhitvā maṇḍūke khādanti. Bodhisatto tesu taṃ ṭhānaṃ sampattesu attano ānubhāvena maṇḍūkena –

::hangnum
366\.
::

::gatha1
‘‘Evaṃ {pb:P:5.0107} khajjatu pañcālo, hato yuddhe saputtako;
::

::gathalast
Yathāhamajja khajjāmi, gāmikehi araññajo’’ti. –
::

Rājānaṃ akkosāpesi.

Tattha **gāmikehī**ti gāmavāsīhi.

Taṃ {pb:M:5.0112} sutvā purohito maṇḍūkena saddhiṃ sallapanto gāthamāha –

::hangnum
367\.
::

::gatha1
‘‘Na sabbabhūtesu vidhenti rakkhaṃ, rājāno maṇḍūka manussaloke;
::

::gathalast
Nettāvatā rājā adhammacārī, yaṃ tādisaṃ jīvamadeyyu dhaṅkā’’ti.
::

Tattha **jīva**nti jīvantaṃ. **Adeyyu**nti khādeyyuṃ. **Dhaṅkā**ti kākā. Ettāvatā rājā adhammiko nāma na hoti, kiṃ sakkā araññaṃ pavisitvā raññā taṃ rakkhantena caritunti.

Taṃ sutvā maṇḍūko dve gāthā abhāsi –

::hangnum
368\.
::

::gatha1
‘‘Adhammarūpo {pb:V:5.0103} vata brahmacārī, anuppiyaṃ bhāsasi khattiyassa;
::

::gathalast
Viluppamānāya puthuppajāya, pūjesi rājaṃ paramappamādaṃ.
::

::hangnum
369\.
::

::gatha1
‘‘Sace idaṃ brahme surajjakaṃ siyā, phītaṃ raṭṭhaṃ muditaṃ vippasannaṃ;
::

::gathalast
Bhutvā baliṃ aggapiṇḍañca kākā, na mādisaṃ jīvamadeyyu dhaṅkā’’ti.
::

Tattha **brahmacārī**ti purohitaṃ garahanto āha. **Khattiyassā**ti evarūpassa pāparañño. **Viluppamānāyā**ti vilumpamānāya, ayameva vā pāṭho. **Puthuppajāyā**ti vipulāya pajāya vināsiyamānāya. **Pūjesī**ti pasaṃsi. **Surajjaka**nti chandādivasena agantvā dasa rājadhamme akopentena appamattena raññā rakkhiyamānaṃ sace idaṃ surajjakaṃ bhaveyya. **Phīta**nti devesu sammādhāraṃ anuppavecchantesu sampannasassaṃ. **Na mādisa**nti evaṃ sante mādisaṃ jīvamānaññeva kākā na khādeyyuṃ.

::gathalast
Evaṃ chasupi ṭhānesu akkosanaṃ bodhisattasseva ānubhāvena ahosi;
::

Taṃ {pb:P:5.0108} sutvā rājā ca purohito ca ‘‘araññavāsiṃ tiracchānagataṃ maṇḍūkaṃ upādāya sabbe amheyeva akkosantī’’ti vatvā tato nagaraṃ {pb:M:5.0113} gantvā dhammena rajjaṃ kāretvā mahāsattassovāde ṭhitā dānādīni puññāni kariṃsu.

Satthā kosalarañño imaṃ dhammadesanaṃ āharitvā, ‘‘mahārāja, raññā nāma agatigamanaṃ pahāya dhammena rajjaṃ kāretabba’’nti vatvā jātakaṃ samodhānesi ‘‘tadā gandhatindukadevatā ahameva ahosi’’nti.

::centre
Gandhatindukajātakavaṇṇanā dasamā.
::

Jātakuddānaṃ

::gatha1
Kiṃchanda kumbha jayaddisa chaddanta, atha paṇḍitasambhava sirakapi;
::

::gathalast
Dakarakkhasa paṇḍaranāgavaro, atha sambula tindukadevasutoti.
::

::centre
Tiṃsanipātavaṇṇanā niṭṭhitā.
::
