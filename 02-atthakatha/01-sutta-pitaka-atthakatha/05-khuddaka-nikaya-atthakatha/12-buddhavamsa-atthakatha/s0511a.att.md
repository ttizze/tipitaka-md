::centre
Namo tassa bhagavato arahato sammāsambuddhassa
::

# Khuddakanikāye

## Buddhavaṃsa-aṭṭhakathā

#### Ganthārambhakathā

::gatha1
Anantañāṇaṃ {pb:M:0.0001}{pb:V:0.0001}{pb:P:0.0001} karuṇālayaṃ layaṃ, malassa **buddhaṃ** susamāhitaṃ hitaṃ;
::

::gathalast
Namāmi **dhammaṃ** bhavasaṃvaraṃ varaṃ, guṇākarañceva niraṅgaṇaṃ **gaṇaṃ**.
::

::gatha1
Paññāya seṭṭho jinasāvakānaṃ, yaṃ dhammasenāpati dhammarājaṃ;
::

::gathalast
Apucchi satthāramapārapāraguṃ, niraṅgaṇaṃ ñātigaṇassa majjhe.
::

::gatha1
Subuddhavaṃsenidha **buddhavaṃso,** visuddhavaṃsena vināyakena;
::

::gathalast
Hatāvakāsena pakāsito yo, samādhivāsena tathāgatena.
::

::gatha1
Yāvajjakālā {pb:V:0.0002} avināsayantā, pāḷikkamañceva ca pāḷiyatthaṃ;
::

::gathalast
Kathānusandhiṃ sugatassa puttā, yathāsutaṃyeva samāhariṃsu.
::

::gatha1
Tasseva {pb:M:0.0002} sambuddhavaranvayassa, sadā janānaṃ savanāmatassa;
::

::gathalast
Pasādapaññājananassa yasmā, saṃvaṇṇanānukkamato pavattā.
::

::gatha1
Sakkaccasaddhammaratena **buddhasīhena** sīlādiguṇoditena;
::

::gathalast
Āyācitohaṃ sucirampi kālaṃ, tasmāssa saṃvaṇṇanamārabhissaṃ.
::

::gatha1
Sadā {pb:P:0.0002} janānaṃ kalināsanassa, ciraṭṭhitatthaṃ jinasāsanassa;
::

::gathalast
Mamāpi puññodayavuddhiyatthaṃ, pasādanatthañca mahājanassa.
::

::gatha1
Mahāvihārāgatapāḷimaggasannissitā saṅkaradosahīnā;
::

::gathalast
Samāsatoyaṃ pana buddhavaṃsasaṃvaṇṇanā hessati sārabhūtā.
::

::gatha1
Sotabbarūpaṃ pana **buddhavaṃsakathāya** aññaṃ idha natthi yasmā;
::

::gathalast
Pasādanaṃ buddhaguṇe ratānaṃ, pavāhanaṃ pāpamahāmalassa.
::

::gatha1
Tasmā hi sakkaccasamādhiyuttā, vihāya vikkhepamanaññacittā;
::

::gathalast
Saṃvaṇṇanaṃ vaṇṇayato suvaṇṇaṃ, nidhāya kaṇṇaṃ madhuraṃ suṇātha.
::

::gatha1
Sabbampi hitvā pana kiccamaññaṃ, sakkacca maccenidha niccakālaṃ;
::

::gathalast
Sotuṃ kathetumpi budhena yuttā, kathā panāyaṃ atidullabhāti.
::

Tattha {pb:M:0.0003} ‘‘buddhavaṃsasaṃvaṇṇanā hessati sārabhūtā’’ti vuttattā buddhavaṃso tāva vavatthapetabbo. Tatridaṃ vavatthānaṃ – ito heṭṭhā kappasatasahassādhikesu catūsu asaṅkhyeyyesu uppannānaṃ pañcavīsatiyā buddhānaṃ uppannakappādiparicchedavasena paveṇivitthārakathā ‘‘buddhavaṃso nāmā’’ti veditabbo.

Svāyaṃ kappaparicchedo nāmaparicchedo gottaparicchedo jātiparicchedo nagaraparicchedo pituparicchedo {pb:V:0.0003} mātuparicchedo bodhirukkhaparicchedo dhammacakkappavattanaparicchedo abhisamayaparicchedo sāvakasannipātaparicchedo aggasāvakaparicchedo upaṭṭhākaparicchedo aggasāvikāparicchedo parivārabhikkhuparicchedo raṃsiparicchedo sarīrappamāṇaparicchedo bodhisattādhikāraparicchedo byākaraṇaparicchedo bodhisattapadhānaparicchedo āyuparicchedo parinibbānaparicchedoti imehi pāḷiyā āgatehi bāvīsatiyā paricchedehi paricchinno vavatthito.

Pāḷianāruḷho pana **sambahulavāro**pettha ānetabbo. So agāravāsaparicchedo pāsādattayaparicchedo nāṭakitthiparicchedo aggamahesiparicchedo puttaparicchedo yānaparicchedo abhinikkhamanaparicchedo {pb:P:0.0003} padhānaparicchedo upaṭṭhākaparicchedo vihāraparicchedoti dasadhā vavatthito hoti.

::gatha1
Taṃ sambahulavārampi, yathāṭṭhāne mayaṃ pana;
::

::gathalast
Dassetvāva gamissāma, tattha tattha samāsato.
::

So evaṃ vavatthito pana –

::gatha1
Kenāyaṃ desito kattha, kassatthāya ca desito;
::

::gathalast
Kimatthāya kadā kassa, vacanaṃ kena cābhato.
::

::gatha1
Sabbametaṃ vidhiṃ vatvā, pubbameva samāsato;
::

::gathalast
Pacchāhaṃ buddhavaṃsassa, karissāmatthavaṇṇananti.
::

Tattha **kenāyaṃ desito**ti ayaṃ buddhavaṃso kena desito? Sabbadhammesu appaṭihatañāṇacārena dasabalena catuvesārajjavisāradena dhammarājena {pb:M:0.0004} dhammassāminā tathāgatena sabbaññunā sammāsambuddhena desito.

**Kattha desito**ti? Kapilavatthumahānagare nigrodhārāmamahāvihāre paramarucirasandassane devamanussanayananipātabhūte ratanacaṅkame caṅkamantena desito.

**Kassatthāya** {pb:V:0.0004} **ca desito**ti? Dvāsītiyā ñātisahassānaṃ anekakoṭīnañca devamanussānaṃ atthāya desito.

**Kimatthāya desito**ti? Caturoghanittharaṇatthāya desito.

**Kadā desito**ti bhagavā hi paṭhamabodhiyaṃ vīsativassāni anibaddhavāso hutvā yattha yattha phāsukaṃ hoti, tattha tattheva gantvā vasi. Kathaṃ? **Paṭhamaṃ** vassaṃ isipatane dhammacakkaṃ (saṃ. ni. 5.1081; mahāva. 13 ādayo; paṭi. ma. 2.30) pavattetvā aṭṭhārasa brahmakoṭiyo amatapānaṃ pāyetvā bārāṇasiṃ upanissāya isipatane migadāye vasi. **Dutiyaṃ** vassaṃ rājagahaṃ upanissāya veḷuvane mahāvihāre. **Tatiyacatutthāni**pi tattheva. **Pañcamaṃ** vesāliṃ upanissāya mahāvane kūṭāgārasālāyaṃ. **Chaṭṭhaṃ** makulapabbate. **Sattamaṃ** tāvatiṃsabhavane. **Aṭṭhamaṃ** bhaggesu saṃsumāragiriṃ upanissāya bhesakaḷāvane. **Navamaṃ** kosambiyaṃ. **Dasamaṃ** pālileyyakavanasaṇḍe. **Ekādasamaṃ** nāḷāyaṃ brāhmaṇagāme. **Dvādasamaṃ** verañjāyaṃ. **Terasamaṃ** cāliyapabbate. **Cuddasamaṃ** jetavanamahāvihāre. **Pañcadasamaṃ** kapilavatthumahānagare. **Soḷasamaṃ** āḷavakaṃ dametvā caturāsītipāṇasahassāni amatapānaṃ pāyetvā āḷaviyaṃ. **Sattarasamaṃ** rājagaheyeva. **Aṭṭhārasamaṃ** cāliyapabbateyeva. Tathā **ekūnavīsatimaṃ vīsatimaṃ** pana vassaṃ rājagaheyeva vasi. Tena {pb:P:0.0004} vuttaṃ – ‘‘bhagavā hi paṭhamabodhiyaṃ vīsativassāni anibaddhavāso hutvā yattha yattha phāsukaṃ hoti, tattha tattheva gantvā vasī’’ti. Tato paṭṭhāya pana sāvatthiṃyeva upanissāya jetavanamahāvihāre ca pubbārāme ca dhuvaparibhogavasena vasi.

Yadā pana satthā buddho hutvā bārāṇasiyaṃ isipatane migadāye paṭhamaṃ vassaṃ vasitvā vuṭṭhavasso pavāretvā uruvelaṃ gantvā tattha tayo māse vasanto tebhātikajaṭile dametvā bhikkhusahassehi kataparivāro {pb:M:0.0005} phussamāsapuṇṇamāyaṃ rājagahaṃ gantvā dve māse tattheva vasi, tadā bārāṇasito nikkhantassa panassa pañca māsā jātā. Sakalo hemanto atikkanto. Udāyittherassa āgatadivasato sattaṭṭhadivasā vītivattā. So pana phaggunīpuṇṇamāsiyaṃ cintesi – ‘‘atikkanto hemanto, vasantakālo anuppatto, samayo tathāgatassa kapilapuraṃ gantu’’nti. So evaṃ cintetvā kulanagaragamanatthāya saṭṭhimattāhi gāthāhi gamanavaṇṇaṃ vaṇṇesi. Atha satthā cassa vacanaṃ sutvā ñātisaṅgahaṃ kātukāmo hutvā aṅgamagadhavāsīnaṃ kulaputtānaṃ dasahi sahassehi kapilavatthuvāsīnaṃ dasahi sahassehīti sabbeheva vīsatiyā khīṇāsavasahassehi parivuto rājagahato nikkhamitvā divase divase yojanaṃ gacchanto rājagahato saṭṭhiyojanaṃ kapilavatthupuraṃ {pb:V:0.0005} dvīhi māsehi sampāpuṇitvā tattha ñātīnaṃ vandāpanatthaṃ **yamakapāṭihāriyaṃ** akāsi. Tadāyaṃ buddhavaṃso desito.

**Kassa vacana**nti? Sāvakapaccekabuddhānaṃ asādhāraṇaṃ sammāsambuddhasseva vacanaṃ.

**Kenābhato**ti? Ācariyaparamparāya ābhato. Ayañhi sāriputtatthero bhaddajī tisso kosiyaputto siggavo moggaliputto sudatto dhammiko dāsako soṇako revatoti evamādīhi yāva tatiyasaṅgītikālā ābhato, tato uddhampi tesaṃyeva sissānusissehīti evaṃ tāva ācariyaparamparāya yāvajjakālā ābhatoti veditabbo.

Ettāvatā –

::gatha1
‘‘Kenāyaṃ desito kattha, kassatthāya ca desito;
::

::gathalast
Kimatthāya kadā kassa, vacanaṃ kena cābhato’’ti. –
::

::unindented
Ayaṃ gāthā vuttatthā hoti.
::

#### Nidānakathā

#### Bāhiranidānaṃ

Evaṃ {pb:M:0.0006}{pb:V:0.0006} ābhatassa panassa idāni atthavaṇṇanā hoti, sā panāyaṃ atthavaṇṇanā yasmā dūrenidānaṃ avidūrenidānaṃ santikenidānanti, imāni tīṇi nidānāni dassetvāva vaṇṇitā suvaṇṇitā nāma hoti. Ye ca naṃ suṇanti, tehi samudāgamato {pb:P:0.0005} paṭṭhāya viññātattā suviññātāva hoti, tasmā tāni nidānāni dassetvāva vaṇṇayissāma.

Tattha ādito paṭṭhāya tāva tesaṃ nidānānaṃ paricchedo veditabbo. Tatrāyaṃ saṅkhepato atthadīpanā – **dīpaṅkara**dasabalassa pādamūle katābhinīhārassa mahāsattassa yāva **vessantara**ttabhāvā cavitvā tusitabhavane nibbatti, tāva pavattā kathā **dūrenidānaṃ** nāma. Tusitabhavanato cavitvā yāva bodhimaṇḍe sabbaññutaññāṇappatti, tāva pavattā kathā **avidūrenidānaṃ** nāma. ‘‘Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme’’ti ca, ‘‘rājagahe viharati veḷuvane kalandakanivāpe’’ti ca, ‘‘vesāliyaṃ viharati mahāvane kūṭāgārasālāya’’nti ca evaṃ mahābodhimaṇḍe sabbaññutaññāṇappattito yāva parinibbānamañcā etasmiṃ antare bhagavā yattha yattha vihāsi, taṃ taṃ **santikenidānaṃ** nāmāti veditabbaṃ. Ettāvatā saṅkhepeneva tiṇṇaṃ dūrāvidūrasantikenidānānaṃ vasena **bāhiranidānavaṇṇanā** samattā hotīti.

#### Abbhantaranidānaṃ

### 1. Ratanacaṅkamanakaṇḍavaṇṇanā

Idāni pana –

::hangnum
1\.
::

::gatha1
‘‘Brahmā {pb:V:0.0007} ca lokādhipatī sahampatī, katañjalī anadhivaraṃ ayācatha;
::

::gathalast
Santīdha sattāpparajakkhajātikā, desehi dhammaṃ anukampimaṃ paja’’nti. –
::

::unindented
Ādinayappavattassa **abbhantaranidānassa** atthavaṇṇanā hoti.
::

Ettha {pb:M:0.0007} ‘‘ekaṃ samayaṃ bhagavā rājagahe viharati veḷuvane kalandakanivāpe’’tiādisuttantesu viya – ‘‘ekaṃ samayaṃ bhagavā sakkesu viharati kapilavatthusmiṃ nigrodhārāme. Atha kho āyasmā sāriputto yena bhagavā tenupasaṅkami; upasaṅkamitvā bhagavantaṃ buddhavaṃsaṃ apucchī’’ti evamādinā nayena nidānaṃ avatvā kasmā ‘‘brahmā ca lokādhipatī sahampatī, katañjalī anadhivaraṃ ayācathā’’tiādinā nayena nidānaṃ vuttanti? Vuccate – bhagavato sabbadhammadesanākāraṇabhūtāya brahmuno dhammadesanāyācanāya sandassanatthaṃ vuttanti.

::gatha1
‘‘Kadāyaṃ dhammadesanatthaṃ, ajjhiṭṭho brahmunā jino;
::

::gathalast
Kadā kattha ca kenāyaṃ, gāthā hi samudīritā’’ti.
::

Vuccate {pb:P:0.0006} – buddhabhūtassa pana bhagavato aṭṭhame sattāhe satthā dhammadesanatthāya brahmunā ajjhiṭṭho āyācito. Tatrāyaṃ anupubbikathā – mahāpuriso kira katābhinīhāro mahābhinikkhamanadivase vivaṭapākaṭabībhacchasayanāsanaceṭikā nāṭakitthiyo disvā atīva saṃviggahadayo paṭekadesāvacchannaṃ **channaṃ** āmantetvā – ‘‘arinaravaramanthakaṃ kaṇḍakaṃ nāma turaṅgavaramāharā’’ti kaṇḍakaṃ āharāpetvā channasahāyo varaturaṅgamāruyha nagaradvāre adhivatthāya devatāya nagaradvāre vivaṭe nagarato nikkhamitvā tīṇi rajjāni tena rattāvasesena atikkamitvā anomasatto **anomāya** nāma nadiyā tīre ṭhatvā channamevamāha {pb:V:0.0008} – ‘‘channa, tvaṃ mama imāni aññehi asādhāraṇāni ābharaṇāni kaṇḍakañca varaturaṅgamādāya kapilapuraṃ gacchāhī’’ti channaṃ vissajjetvā asitoraganīluppalasadisenāsinā sakesamakuṭaṃ chinditvā ākāse ukkhipitvā devadattiyaṃ pattacīvaraṃ gahetvā sayameva pabbajitvā anupubbena cārikaṃ caramāno anilabalasamuddhutataraṅgabhaṅgaṃ asaṅgaṃ gaṅgaṃ nadiṃ uttaritvā maṇigaṇaraṃsijālavijjotitarājagahaṃ rājagahaṃ nāma nagaraṃ pavisitvā tattha issariyamadamattaṃ janaṃ parihāsento viya ca uddhatavesassa janassa lajjamuppādayamāno viya ca vayakantīhi nāgarajanahadayāni attani bandhanto viya ca dvatiṃsavaramahāpurisalakkhaṇavirājitāya rūpasiriyā sabbajananayanāni vilumpamāno viya ca rūpīpādasañcaro puññasañcayo viya ca pabbato viya ca gamanena nissaṅgo santindriyo santamānaso {pb:M:0.0008} yugamattaṃ pekkhamāno **rājagahaṃ** piṇḍāya caritvā yāpanamattaṃ bhattaṃ gahetvā nagarato nikkhamitvā **paṇḍavapabbata**passe chāyūdakasampanne sucibhūmibhāge paramaramaṇīye pavivitte okāse nisīditvā paṭisaṅkhānabalena missakabhattaṃ paribhuñjitvā paṇḍavagirānusārena bimbisārena magadhamahārājena mahāpurisassa santikaṃ gantvā nāmagottaṃ pucchitvā tena pamuditahadayena ‘‘mama rajjabhāgaṃ gaṇhāhī’’ti rajjena nimantiyamāno – ‘‘alaṃ, mahārāja, na mayhaṃ rajjenattho ahaṃ rajjaṃ pahāya lokahitatthāya padhānamanuyuñjitvā loke vivaṭacchado buddho bhavissāmīti nikkhanto’’ti vatvā tena ca ‘‘buddho hutvā sabbapaṭhamaṃ mama vijitaṃ osareyyāthā’’ti vutto ‘sādhū’ti tassa paṭiññaṃ datvā āḷārañca udakañca upasaṅkamitvā tesaṃ dhammadesanāya sāraṃ avindanto tato pakkamitvā uruvelāyaṃ chabbassāni dukkarakārikaṃ karontopi amataṃ adhigantuṃ asakkonto oḷārikāhārapaṭisevanena sarīraṃ santappesi.

Tadā {pb:P:0.0007} pana uruvelāyaṃ **senānigame** senānigamakuṭumbikassa dhītā **sujātā** nāma dārikā vayappattā ekasmiṃ nigrodharukkhe patthanamakāsi – ‘‘sacāhaṃ samajātikaṃ kulagharaṃ gantvā paṭhamagabbhe puttaṃ labhissāmi, balikammaṃ karissāmī’’ti. Tassā sā patthanā samijjhi. Sā vesākhapuṇṇamadivase ‘‘ajja balikammaṃ karissāmī’’ti pātova pāyāsaṃ anāyāsaṃ paramamadhuraṃ sampaṭipādesi. Bodhisattopi tadaheva katasarīrapaṭijaggano bhikkhācārakālaṃ āgamayamāno pātova gantvā tasmiṃ nigrodharukkhamūle nisīdi. Atha kho **puṇṇā** nāma dāsī tassā dhātī rukkhamūlasodhanatthāya gatā bodhisattaṃ pācīnalokadhātuṃ olokayamānaṃ nisinnaṃ sañjhāppabhānurañjitavarakanakagirisikharasadisasarīrasobhaṃ timiranikaranidhānakaraṃ kamalavanavikasanakaraṃ ghanavivaramupagataṃ divasakaramiva taruvaramupagataṃ munidivasakaramaddasa. Sarīrato cassa nikkhantāhi pabhāhi sakalañca taṃ rukkhaṃ suvaṇṇavaṇṇaṃ disvā tassā etadahosi – ‘‘ajja amhākaṃ {pb:V:0.0009} devatā rukkhato oruyha sahattheneva baliṃ paṭiggahetukāmā hutvā nisinnā’’ti. Sā vegena gantvā sujātāya etamatthaṃ ārocesi.

Tato {pb:M:0.0009} sujātā sañjātasaddhā hutvā sabbālaṅkārena alaṅkaritvā satasahassagghanikaṃ suvaṇṇapātiṃ paramamadhurassa madhupāyāsassa pūretvā aparāya suvaṇṇapātiyā pidahitvā sīsenādāya nigrodharukkhābhimukhī agamāsi. Sā gacchantī dūratova taṃ bodhisattaṃ rukkhadevatamiva sakalaṃ taṃ rukkhaṃ sarīrappabhāya suvaṇṇavaṇṇaṃ katvā puññasañcayamiva rūpavantaṃ nisinnaṃ disvā pītisomanassajātā sujātā ‘‘rukkhadevatā’’ti saññāya diṭṭhaṭṭhānato paṭṭhāya onatonatā gantvā sīsato taṃ suvaṇṇapātiṃ otāretvā mahāsattassa hatthe ṭhapetvā pañcapatiṭṭhitena vanditvā – ‘‘yathā mama manoratho nipphanno, evaṃ tumhākampi nipphajjatū’’ti vatvā pakkāmi.

Atha kho bodhisattopi suvaṇṇapātiṃ gahetvā **nerañjarāya** nadiyā tīraṃ gantvā **suppatiṭṭhitassa** nāma titthassa tīre suvaṇṇapātiṃ ṭhapetvā nhatvā paccuttaritvā ekūnapaññāsapiṇḍe karonto taṃ pāyāsaṃ paribhuñjitvā – ‘‘sacāhaṃ ajja buddho bhavissāmi, ayaṃ suvaṇṇapāti paṭisotaṃ gacchatū’’ti khipi. Sā pāti paṭisotaṃ gantvā **kāḷassa** nāma nāgarājassa bhavanaṃ pavisitvā tiṇṇaṃ buddhānaṃ thālakāni ukkhipitvā tesaṃ heṭṭhā aṭṭhāsi.

Mahāsatto tattheva vanasaṇḍe divāvihāraṃ vītināmetvā sāyanhasamaye **sotthiyena** nāma tiṇahārakena mahāpurisassa ākāraṃ ñatvā dinnā aṭṭha tiṇamuṭṭhiyo gahetvā bodhimaṇḍamāruyha dakkhiṇadisābhāge aṭṭhāsi. So pana padeso paduminipatte udakabindu viya akampittha. Mahāpuriso – ‘‘ayaṃ padeso mama guṇaṃ dhāretuṃ asamattho’’ti {pb:P:0.0008} pacchimadisābhāgamagamāsi. Sopi tatheva kampittha. Puna uttaradisābhāgamagamāsi. Sopi tatheva kampittha. Puna puratthimadisābhāgamagamāsi. Tattha pallaṅkappamāṇaṭṭhānaṃ niccalaṃ ahosi. Mahāpuriso – ‘‘idaṃ ṭhānaṃ kilesaviddhaṃsanaṭṭhāna’’nti sanniṭṭhānaṃ katvā tāni tiṇāni agge gahetvā cālesi. Tāni tūlikaggena paricchinnāni viya ahesuṃ. Bodhisatto – ‘‘bodhiṃ apatvāva imaṃ pallaṅkaṃ na bhindissāmī’’ti caturaṅgavīriyaṃ adhiṭṭhahitvā pallaṅkaṃ ābhujitvā bodhikkhandhaṃ piṭṭhito katvā puratthābhimukho nisīdi.

Taṅkhaṇaññeva {pb:M:0.0010} sabbalokābhihāro māro bāhusahassaṃ māpetvā diyaḍḍhayojanasatikaṃ himagirisikharasadisaṃ {pb:V:0.0010} **girimekhalaṃ** nāma arivaravāraṇaṃ varavāraṇaṃ abhiruyha navayojanikena dhanuasipharasusarasattisabalenātibahalena mārabalena samparivuto samantā pabbato viya ajjhottharanto mahāsapattaṃ viya mahāsattaṃ samupāgami. Mahāpuriso sūriye dharanteyeva atitumūlaṃ mārabalaṃ vidhamitvā vikasitajayasumanakusumasadisassa cīvarassa upari patamānehi rattapavālaṅkurasadisaruciradassanehi bodhirukkhaṅkurehi pītiyā viya pūjiyamāno eva paṭhamayāme pubbenivāsānussatiñāṇaṃ labhitvā majjhimayāme dibbacakkhuñāṇaṃ visodhetvā pacchimayāme paṭiccasamuppāde ñāṇaṃ otāretvā vaṭṭavivaṭṭaṃ sammasanto aruṇodaye buddho hutvā –

::gatha1
‘‘Anekajātisaṃsāraṃ, sandhāvissaṃ anibbisaṃ;
::

::gathalast
Gahakāraṃ gavesanto, dukkhā jāti punappunaṃ.
::

::gatha1
‘‘Gahakāraka diṭṭhosi, puna gehaṃ na kāhasi;
::

::gatha2
Sabbā te phāsukā bhaggā, gahakūṭaṃ visaṅkhataṃ;
::

::gathalast
Visaṅkhāragataṃ cittaṃ, taṇhānaṃ khayamajjhagā’’ti. (dha. pa. 153-154) –
::

::unindented
Imaṃ **udānaṃ** udānetvā sattāhaṃ vimuttisukhapaṭisevanena vītināmetvā aṭṭhame divase samāpattito vuṭṭhāya devatānaṃ kaṅkhaṃ ñatvā tāsaṃ kaṅkhāvidhamanatthaṃ ākāse uppatitvā yamakapāṭihāriyaṃ dassetvā tāsaṃ kaṅkhaṃ vidhamitvā pallaṅkato īsakaṃ pācīnanissite uttaradisābhāge ṭhatvā – ‘‘imasmiṃ vata me pallaṅke sabbaññutaññāṇaṃ paṭividdha’’nti cattāri asaṅkhyeyyāni kappasatasahassañca pūritānaṃ pāramīnaṃ phalādhigamaṭṭhānaṃ pallaṅkañceva bodhirukkhañca animisehi akkhīhi olokayamāno sattāhaṃ vītināmesi, taṃ ṭhānaṃ **animisacetiyaṃ** nāma jātaṃ.
::

Atha pallaṅkassa ca ṭhitaṭṭhānassa ca antare puratthimapacchimato āyate ratanacaṅkame caṅkamanto sattāhaṃ vītināmesi, taṃ ṭhānaṃ **ratanacaṅkamacetiyaṃ** {pb:P:0.0009} nāma jātaṃ. Tato pacchimadisābhāge devatā ratanagharaṃ nāma māpesuṃ, tattha pallaṅkena nisīditvā abhidhammapiṭakaṃ visesato cettha anantanayasamantapaṭṭhānaṃ vicinanto sattāhaṃ vītināmesi. Taṃ ṭhānaṃ **ratanagharacetiyaṃ** nāma {pb:M:0.0011} jātaṃ. Evaṃ bodhisamīpeyeva cattāri sattāhāni vītināmetvā pañcame sattāhe bodhirukkhamūlā yena ajapālanigrodho tenupasaṅkami; tatthāpi dhammaṃ vicinantoyeva vimuttisukhañca paṭisaṃvedento **ajapālanigrodhe** sattāhaṃ vītināmesi.

Evaṃ {pb:V:0.0011} aparaṃ sattāhaṃ **mucalinde** nisīdi. Tassa nisinnamattasseva bhagavato sakalacakkavāḷagabbhaṃ pūrento mahāakālamegho udapādi. Tasmiṃ pana uppanne **mucalindo nāgarājā** cintesi – ‘‘ayaṃ mahāmegho satthari mayhaṃ bhavanaṃ paviṭṭhamatte uppanno vāsāgāramassa laddhuṃ vaṭṭatī’’ti. So sattaratanamayaṃ devavimānasadisaṃ dibbavimānaṃ nimminituṃ samatthopi evaṃ kate – ‘‘na mayhaṃ mahapphalaṃ bhavissati, dasabalassa kāyaveyyāvaccaṃ karissāmī’’ti atimahantaṃ attabhāvaṃ katvā satthāraṃ sattakkhattuṃ bhogehi parikkhipitvā upari mahantaṃ phaṇaṃ katvā aṭṭhāsi. Atha bhagavā parikkhepassa antova mahati okāse sabbaratanamaye paccagghapallaṅke upari viniggalantavividhasurabhikusumadāmavitāne vividhasurabhigandhavāsite gandhakuṭiyaṃ viharanto viya vihāsi. Evaṃ bhagavā taṃ sattāhaṃ tattha vītināmetvā tato aparaṃ sattāhaṃ rājāyatane nisīdi. Tatthāpi vimuttisukhapaṭisaṃvediyeva. Ettāvatā sattasattāhāni paripuṇṇāni ahesuṃ. Etthantare bhagavā jhānasukhena phalasukhena ca vītināmesi.

Athassa sattasattāhātikkame – ‘‘mukhaṃ dhovissāmī’’ti cittaṃ uppajji. Sakko devānamindo **agadaharītakaṃ** āharitvā adāsi. Athassa sakko **nāgalatā**dantakaṭṭhañca mukhadhovanaudakañca adāsi. Tato bhagavā dantakaṭṭhaṃ khāditvā anotattadahodakena mukhaṃ dhovitvā **rājāyatanamūle** nisīdi. Tasmiṃ samaye catūhi lokapālehi upanīte paccagghe selamaye patte **tapussabhallikānaṃ** vāṇijānaṃ manthañca madhupiṇḍikañca paṭiggahetvā paribhuñjitvā paccāgantvā ajapālanigrodharukkhamūle nisīdi. Athassa tattha nisinnamattasseva attanā adhigatassa dhammassa gambhīrabhāvaṃ paccavekkhantassa sabbabuddhānaṃ āciṇṇo – ‘‘adhigato kho myāyaṃ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo’’ti (ma. ni. 2.281; saṃ. ni. 1.172; mahāva. 7) paresaṃ dhammaṃ adesetukāmatākārappatto parivitakko udapādi.

Atha {pb:M:0.0012}{pb:P:0.0010} **brahmā sahampati** dasabalassa cetasā cetoparivitakkamaññāya – ‘‘nassati vata, bho, loko, vinassati vata, bho, loko’’ti (saṃ. ni. 1.172; ma. ni. 1.282; mahāva. 8) vācaṃ nicchārento dasasahassacakkavāḷabrahmagaṇaparivuto sakkasuyāmasantusitaparanimmitavasavattīhi anugato āgantvā bhagavato purato pāturahosi. So attano patiṭṭhānatthāya pathaviṃ nimminitvā dakkhiṇaṃ jāṇumaṇḍalaṃ pathaviyaṃ nihantvā jalajāmalāvikalakamalamakulasadisaṃ dasanakhasamodhānasamujjalamañjaliṃ sirasmiṃ katvā – ‘‘desetu, bhante{pb:V:0.0012}, bhagavā dhammaṃ, desetu sugato dhammaṃ, santi sattā apparajakkhajātikā, assavanatā dhammassa parihāyanti, bhavissanti dhammassa aññātāro’’ti (saṃ. ni. 1.172; mahāva. 8) –

::gatha1
‘‘Pāturahosi magadhesu pubbe, dhammo asuddho samalehi cintito;
::

::gathalast
Apāpuretaṃ amatassa dvāraṃ, suṇantu dhammaṃ vimalenānubuddhaṃ.
::

::gatha1
‘‘Sele yathā pabbatamuddhaniṭṭhito, yathāpi passe janataṃ samantato;
::

::gatha2
Tathūpamaṃ dhammamayaṃ sumedha, pāsādamāruyha samantacakkhu;
::

::gathalast
Sokāvatiṇṇaṃ janatamapetasoko, avekkhassu jātijarābhibhūtaṃ.
::

::gatha1
‘‘Uṭṭhehi vīra vijitasaṅgāma, satthavāha anaṇa vicara loke;
::

::gathalast
Desassu bhagavā dhammaṃ, aññātāro bhavissantī’’ti. (ma. ni. 1.282; saṃ. ni. 1.172; mahāva. 8) –
::

::unindented
‘‘Nanu tumhehi ‘buddho bodheyyaṃ tiṇṇo tāreyyaṃ mutto moceyya’’’nti –
::

::gatha1
‘‘Kiṃ {pb:M:0.0013} me aññātavesena, dhammaṃ sacchikatenidha;
::

::gathalast
Sabbaññutaṃ pāpuṇitvā, tārayissaṃ sadevaka’’nti. (bu. vaṃ. 2.55) –
::

::unindented
Patthanaṃ katvā pāramiyo pūretvā sabbaññubhāvaṃ pattoti ca, ‘‘tumhehi dhamme adesiyamāne ko hi nāma añño dhammaṃ desessati, kimaññaṃ lokassa saraṇaṃ tāṇaṃ leṇaṃ parāyana’’nti ca evamādīhi anekehi nayehi bhagavantaṃ dhammadesanatthaṃ ayāci. Tena vuttaṃ – ‘‘buddhabhūtassa {pb:P:0.0011} pana bhagavato aṭṭhame sattāhe satthā dhammadesanatthāya brahmunā āyācito’’ti.
::

Idāni ‘‘kadā kattha ca kenāyaṃ, gāthā hi samudīritā’’ti imesaṃ pañhānaṃ vissajjanāya okāso anuppatto. Tattha **kadā vuttā**ti? Paṭhamamahāsaṅgītikāle vuttā. Paṭhamamahāsaṅgīti nāmesā saṅgītikkhandhe (cūḷava. 437) vuttanayeneva veditabbā. **Kattha kena vuttā**ti? Bhagavati kira parinibbute rājagahanagare **vebhārapabbatapasse sattapaṇṇiguhādvāre** vijitasabbasattunā ajātasattunā magadhamahārājena dhammasaṅgāyanatthaṃ kārite paripuṇṇacandamaṇḍalasaṅkāse {pb:V:0.0013} daṭṭhabbasāramaṇḍe maṇḍape dhammāsanagatenāyasmatā **ānandattherena** ‘‘brahmā ca lokādhipatī’’ti ayaṃ gāthā vuttāti veditabbā. Ayamettha gāthāsambandho.

Ettāvatā –

::gatha1
‘‘Kadāyaṃ dhammadesanatthaṃ, ajjhiṭṭho brahmunā jino;
::

::gathalast
Kadā kattha ca kenāyaṃ, gāthā hi samudīritā’’ti. –
::

::unindented
Ayampi gāthā vuttatthā hoti. Evaṃ iminā sambandhena vuttāya panassā anuttānapadavaṇṇanaṃ karissāma.
::

Tattha **brahmā**ti brūhito tehi tehi guṇavisesehīti brahmā. Ayaṃ pana **brahma**-saddo mahābrahmabrāhmaṇatathāgatamātāpituseṭṭhādīsu dissati. Tathā hi ‘‘dvisahasso brahmā’’tiādīsu (ma. ni. 3.166) mahābrahmāti adhippeto.

::gatha1
‘‘Tamonudo {pb:M:0.0014} buddho samantacakkhu, lokantagū sabbabhavātivatto;
::

::gathalast
Anāsavo sabbadukkhappahīno, saccavhayo brahme upāsito me’’ti. (su. ni. 1139) –
::

::unindented
Ettha brāhmaṇo. ‘‘Brahmāti kho, bhikkhave, tathāgatassetaṃ adhivacana’’nti ettha tathāgato. ‘‘Brahmāti mātāpitaro pubbācariyāti vuccare’’ti (a. ni. 3.31; 4.63; itivu. 106; jā. 2.20.181) ettha mātāpitaro. ‘‘Brahmacakkaṃ pavattetī’’ti (ma. ni. 1.148; saṃ. ni. 2.21; a. ni. 4.8; 5.11; paṭi. ma. 2.44) ettha seṭṭho adhippeto. Idha pana paṭhamajjhānaṃ paṇītaṃ bhāvetvā paṭhamajjhānabhūmiyaṃ nibbatto kappāyuko mahābrahmā adhippeto (ma. ni. aṭṭha. 1.3). **Ca**-saddo sampiṇḍanattho, brahmā ca aññe ca dasasu cakkavāḷasahassesu brahmāno cāti attho, padapūraṇamatto vā. **Lokādhipatī**ti ettha **loko**ti saṅkhāraloko sattaloko okāsalokoti tayo {pb:P:0.0012} lokā. Tesu idha sattaloko adhippeto. Tassa issaro adhipatīti **lokādhipati,** lokekadesassāpi adhipati lokādhipatīti vuccati devādhipati narādhipati viya.
::

**Sahampatī**ti so kira kassapassa bhagavato sāsane sahako nāma thero paṭhamajjhānaṃ nibbattetvā {pb:V:0.0014} aparihīnajjhāno jīvitapariyosāne paṭhamajjhānabhūmiyaṃ kappāyukamahābrahmā hutvā nibbatto, tatra pana naṃ ‘‘sahampati brahmā’’ti sañjānanti. ‘‘Sahakapatī’’ti vattabbe anussarāgamaṃ katvā ruḷhīvasena ‘‘sahampatī’’ti vadanti. **Katañjalī**ti katañjaliko, añjalipuṭaṃ sirasi katvāti attho. **Anadhivara**nti accantavaro adhivaro nāssa atthīti **anadhivaro,** na tato adhiko varo atthīti vā anadhivaro, anuttaroti attho, taṃ anadhivaraṃ. **Ayācathā**ti ayācittha ajjhesi.

Idāni yassatthāya so bhagavantaṃ ayāci, tamatthaṃ dassetuṃ **‘‘santīdha sattā’’**tiādi vuttaṃ. Tattha **santī**ti saṃvijjanti upalabbhanti, buddhacakkhussa āpāthaṃ āgacchantā atthīti attho. **Idhā**ti ayaṃ desāpadese nipāto{pb:M:0.0015}. Svāyaṃ katthaci sāsanaṃ upādāya vuccati. Yathāha – ‘‘idheva, bhikkhave, samaṇo, idha dutiyo samaṇo, idha tatiyo samaṇo, idha catuttho samaṇo, suññā parappavādā samaṇebhi aññehī’’ti (ma. ni. 1.139; dī. ni. 2.214; a. ni. 4.241). Katthaci okāsaṃ, yathāha –

::gatha1
‘‘Idheva tiṭṭhamānassa, devabhūtassa me sato;
::

::gathalast
Punarāyu ca me laddho, evaṃ jānāhi mārisā’’ti. (dī. ni. 2.369) –
::

::unindented
Katthaci padapūraṇamattameva hoti. Yathāha – ‘‘idhāhaṃ, bhikkhave, bhuttāvī assaṃ pavārito’’ti (ma. ni. 1.30). Katthaci lokaṃ upādāya, yathāha – ‘‘idha tathāgato loke uppajjati bahujanahitāya bahujanasukhāyā’’ti (a. ni. 1.170). Idhāpi lokameva upādāya vuttoti veditabbo. Tasmā imasmiṃ sattaloketi attho. **Sattā**ti rūpādīsu khandhesu chandarāgena sattā visattā āsattā laggā lagitāti sattā, sattāti pāṇino vuccanti. Ruḷhīsaddena pana vītarāgesupi ayaṃ vohāro vattatiyeva.
::

**Apparajakkhajātikā**ti paññāmaye akkhimhi appaṃ parittaṃ rāgadosamoharajaṃ etesaṃ evaṃsabhāvā ca teti apparajakkhajātikā, appaṃ rāgādirajameva vā yesaṃ te apparajakkhā, te apparajakkhasabhāvā apparajakkhajātikāti evamettha attho daṭṭhabbo. Tesaṃ apparajakkhajātikānaṃ. ‘‘Sattāna’’nti {pb:P:0.0013} vibhattivipariṇāmaṃ katvā – ‘‘desehi dhamma’’nti iminā sambandhaṃ katvā attho daṭṭhabbo. **Desehī**ti āyācanavacanametaṃ, desehi kathehi upadisāti {pb:V:0.0015} attho. **Dhamma**nti ettha ayaṃ **dhamma**-saddo pariyattisamādhipaññāpakatisabhāvasuññatāpuññaāpattiñeyyacatusaccadhammādīsu dissati. Tathā hi – ‘‘idha bhikkhu dhammaṃ pariyāpuṇāti suttaṃ geyyaṃ veyyākaraṇaṃ…pe… vedalla’’ntiādīsu (ma. ni. 1.239; a. ni. 4.102) pariyattiyaṃ dissati. ‘‘Evaṃdhammā te bhagavanto ahesu’’ntiādīsu samādhimhi.

::gatha1
‘‘Yassete caturo dhammā, vānarinda yathā tava;
::

::gathalast
Saccaṃ dhammo dhiti cāgo, diṭṭhaṃ so ativattatī’’ti. –
::

::unindented
Ādīsu {pb:M:0.0016} (jā. 1.2.147) paññāya. ‘‘Jātidhammā jarādhammā, atho maraṇadhammino’’tiādīsu (a. ni. 3.39) pakatiyaṃ. ‘‘Kusalā dhammā, akusalā dhammā, abyākatā dhammā’’tiādīsu (dha. sa. tikamātikā) sabhāve. ‘‘Tasmiṃ kho pana samaye dhammā honti khandhā hontī’’tiādīsu (dha. sa. 121) suññatāyaṃ. ‘‘Dhammo suciṇṇo sukhamāvahātī’’tiādīsu (su. ni. 184; theragā. 303; jā. 1.10.102; 1.15.385) puññe. ‘‘Dve aniyatā dhammā’’tiādīsu āpattiyaṃ. ‘‘Sabbe dhammā sabbākārena buddhassa bhagavato ñāṇamukhe āpāthaṃ āgacchantī’’tiādīsu (mahāni. 156; cūḷani. mogharājamāṇavapucchāniddesa 85) ñeyye. ‘‘Diṭṭhadhammo pattadhammo viditadhammo’’tiādīsu (dī. ni. 1.299; mahāva. 27, 57) catusaccadhamme. Idhāpi catusaccadhamme daṭṭhabbo (ma. ni. aṭṭha. 1.suttanikkhepavaṇṇanā; dha. sa. aṭṭha. cittuppādakaṇḍa 1). **Anukampā**ti anukampaṃ anuddayaṃ karohi. **Ima**nti pajaṃ niddisanto āha. **Paja**nti pajātattā pajā, taṃ pajaṃ, sattanikāyaṃ saṃsāradukkhato mocehīti adhippāyo. Keci pana –
::

::gatha1
‘‘Bhagavāti lokādhipatī naruttamo,
::

::gathalast
Katañjalī brahmagaṇehi yācito’’ti. –
::

::unindented
Paṭhanti. Ettāvatā sabbaso ayaṃ gāthā vuttatthā hoti.
::

Atha bhagavato taṃ brahmuno sahampatissa āyācanavacanaṃ sutvā aparimitasamayasamuditakaruṇābalassa dasabalassa parahitakaraṇanipuṇamaticārassa sabbasattesu okāsakaraṇamattena mahākaruṇā udapādi. Taṃ pana bhagavato karuṇuppattiṃ dassentehi saṅgītikāle saṅgītikārakehi –

::hangnum
2\.
::

::gatha1
‘‘Sampannavijjācaraṇassa {pb:V:0.0016}{pb:P:0.0014} tādino, jutindharassantimadehadhārino;
::

::gathalast
Tathāgatassappaṭipuggalassa, uppajji kāruññatā sabbasatte’’ti. –
::

::unindented
Ayaṃ gāthā ṭhapitā.
::

Tattha **sampannavijjācaraṇassā**ti sampannaṃ nāma tividhaṃ paripuṇṇasamaṅgimadhuravasena. Tattha –

::gatha1
‘‘Sampannaṃ {pb:M:0.0017} sālikedāraṃ, suvā bhuñjanti kosiya;
::

::gathalast
Paṭivedemi te brahme, na naṃ vāretumussahe’’ti. (jā. 1.14.1) –
::

::unindented
Idaṃ **paripuṇṇasampannaṃ** nāma. ‘‘Iminā pātimokkhasaṃvarena upeto hoti samupeto upagato samupagato sampanno samannāgato’’ti (vibha. 511) idaṃ **samaṅgisampannaṃ** nāma. ‘‘Imissā, bhante, mahāpathaviyā heṭṭhimatalaṃ sampannaṃ, seyyathāpi khuddamadhuṃ anīlakaṃ, evamassāda’’nti (pārā. 18) idaṃ **madhurasampannaṃ** nāma. Idha paripuṇṇasampannampi samaṅgisampannampi yujjati (ma. ni. aṭṭha. 1.64). **Vijjā**ti paṭipakkhadhamme vijjhanaṭṭhena viditakaraṇaṭṭhena vinditabbaṭṭhena ca vijjā. Tā pana tissopi vijjā aṭṭhapi vijjā. Tisso vijjā **bhayabheravasutte** (ma. ni. 1.50 ādayo) āgatanayeneva veditabbā, aṭṭha **ambaṭṭhasutte** (dī. ni. 1.278 ādayo). Tatra hi vipassanāñāṇena manomayiddhiyā ca saha cha abhiññā pariggahetvā aṭṭha vijjā vuttā. **Caraṇa**nti sīlasaṃvaro indriyesu guttadvāratā bhojane mattaññutā jāgariyānuyogo saddhā hirī ottappaṃ bāhusaccaṃ āraddhavīriyatā upaṭṭhitassatitā paññāsampannatā cattāri rūpāvacarajjhānānīti ime pannarasa dhammā veditabbā. Imeyeva hi pannarasa dhammā yasmā etehi carati ariyasāvako gacchati amataṃ disaṃ, tasmā ‘‘caraṇa’’nti vuttā. Yathāha – ‘‘idha, mahānāma, ariyasāvako sīlavā hotī’’ti (ma. ni. 2.24) sabbaṃ **majjhimapaṇṇāsake** vuttanayeneva veditabbaṃ. Vijjā ca caraṇañca vijjācaraṇāni, sampannāni paripuṇṇāni vijjācaraṇāni yassa soyaṃ sampannavijjācaraṇo, vijjācaraṇehi sampanno samaṅgībhūto, samannāgatoti vā sampannavijjācaraṇo. Ubhayathāpi attho yujjateva, tassa sampannavijjācaraṇassa (pārā. aṭṭha. 1.1 verañjakaṇḍavaṇṇanā).
::

**Tādino**ti ‘‘iṭṭhepi tādī aniṭṭhepi tādī’’tiādinā nayena **mahāniddese** (mahāni. 38, 192) āgatatādilakkhaṇena tādino, iṭṭhāniṭṭhādīsu avikārassa tādisassāti attho. **Jutindharassā**ti {pb:V:0.0017}{pb:P:0.0015} jutimato, yugandhare saradasamaye samuditadivasakarātirekatarasassirikasarīrajutivisaradharassāti attho. ‘‘Paññāpajjotadharassā’’ti vā vattuṃ vaṭṭati. Vuttañhetaṃ –

::gatha1
‘‘Cattāro {pb:M:0.0018} loke pajjotā, pañcamettha na vijjati;
::

::gathalast
Divā tapati ādicco, rattimābhāti candimā.
::

::gatha1
‘‘Atha aggi divārattiṃ, tattha tattha pabhāsati;
::

::gathalast
Sambuddho tapataṃ seṭṭho, esā ābhā anuttarā’’ti. (saṃ. ni. 1.26, 85);
::

Tasmā ubhayathāpi sarīrapaññājutivisaradharassāti attho. **Antimadehadhārino**ti sabbapacchimasarīradhārino, apunabbhavassāti attho.

**Tathāgatassā**ti ettha aṭṭhahi kāraṇehi bhagavā ‘‘tathāgato’’ti vuccati. Katamehi aṭṭhahi? Tathā āgatoti tathāgato, tathā gatoti tathāgato, tathalakkhaṇaṃ āgatoti tathāgato, tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato, abhibhavanaṭṭhena tathāgatoti.

Kathaṃ bhagavā **tathā āgatoti tathāgato**? Yathā yena abhinīhārena dānapāramiṃ pūretvā sīlanekkhammapaññāvīriyakhantisaccaadhiṭṭhānamettupekkhāpāramiṃ pūretvā imā dasa pāramiyo dasa upapāramiyo dasa paramatthapāramiyoti samattiṃsa pāramiyo pūretvā aṅgapariccāgaṃ jīvitapariccāgaṃ dhanarajjaputtadārapariccāganti ime pañca mahāpariccāge pariccajitvā yathā vipassiādayo sammāsambuddhā āgatā, tathā amhākampi bhagavā āgatoti tathāgato. Yathāha –

::gatha1
‘‘Yatheva lokamhi vipassiādayo, sabbaññubhāvaṃ munayo idhāgatā;
::

::gathalast
Tathā ayaṃ sakyamunīpi āgato, tathāgato vuccati tena cakkhumā’’ti.
::

Kathaṃ **tathā gatoti tathāgato?** Yathā sampatijātā vipassiādayo samehi pādehi pathaviyaṃ patiṭṭhāya uttarābhimukhā sattapadavītihārena gatā, tathā amhākampi bhagavā gatoti tathāgato. Yathāha –

::gatha1
‘‘Muhuttajātova {pb:M:0.0019}{pb:V:0.0018}{pb:P:0.0016} gavampatī yathā, samehi pādehi phusī vasundharaṃ;
::

::gathalast
So vikkamī sattapadāni gotamo, setañca chattaṃ anudhārayuṃ marū.
::

::gatha1
‘‘Gantvāna so sattapadāni gotamo, disā vilokesi samā samantato;
::

::gathalast
Aṭṭhaṅgupetaṃ giramabbhudīrayī, sīho yathā pabbatamuddhaniṭṭhito’’ti.
::

Kathaṃ **tathalakkhaṇaṃ āgatoti tathāgato?** Sabbesaṃ rūpārūpadhammānaṃ salakkhaṇaṃ sāmaññalakkhaṇañca tathaṃ avitathaṃ ñāṇagatiyā āgato avirajjhitvā patto anubuddhoti tathāgato.

::gatha1
‘‘Sabbesaṃ pana dhammānaṃ, sakasāmaññalakkhaṇaṃ;
::

::gathalast
Tathamevāgato yasmā, tasmā satthā tathāgato’’ti.
::

Kathaṃ **tathadhamme yāthāvato abhisambuddhoti tathāgato**? Tathadhammā nāma cattāri ariyasaccāni. Yathāha – ‘‘cattārimāni, bhikkhave, tathāni avitathāni anaññathāni. Katamāni cattāri? ‘Idaṃ dukkha’nti, bhikkhave, tathametaṃ avitathametaṃ anaññathameta’’nti (saṃ. ni. 5.1090) vitthāro. Tāni ca bhagavā abhisambuddho, tasmā tathānaṃ abhisambuddhattā ‘‘tathāgato’’ti vuccati. Abhisambuddhattho hi ettha gatasaddo.

::gatha1
‘‘Tathanāmāni saccāni, abhisambujjhi nāyako;
::

::gathalast
Tasmā tathānaṃ saccānaṃ, sambuddhattā tathāgato’’.
::

Kathaṃ **tathadassitāya tathāgato**? Bhagavā hi aparimāṇāsu lokadhātūsu aparimāṇānaṃ sattānaṃ cakkhusotaghāṇajivhākāyamanodvāresu āpāthaṃ āgacchantaṃ rūpasaddagandharasaphoṭṭhabbadhammārammaṇaṃ tathāgato sabbākārato jānāti passatīti, evaṃ tathadassitāya tathāgato. Atha vā yaṃ loke tathaṃ, taṃ lokassa tatheva dasseti. Tatopi bhagavā tathāgato. Ettha tathadassiatthe ‘‘tathāgato’’ti padasambhavo veditabbo.

::gatha1
‘‘Tathākārena {pb:M:0.0020} yo dhamme, jānāti anupassati;
::

::gathalast
Tathadassīti sambuddho, tasmā vutto tathāgato’’.
::

Kathaṃ {pb:V:0.0019}{pb:P:0.0017} **tathavāditāya tathāgato**? Yañca abhisambodhiyā parinibbānassa ca antare pañcacattālīsavassaparimāṇakāle suttādinavaṅgasaṅgahitaṃ bhāsitaṃ lapitaṃ tathāgatena, sabbaṃ taṃ ekatulāya tulitaṃ viya tathameva avitathameva hoti. Tenevāha –

::indent
‘‘Yañca, cunda, rattiṃ tathāgato anuttaraṃ sammāsambodhiṃ abhisambujjhati, yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati, sabbaṃ taṃ tatheva hoti, no aññathā. Tasmā ‘tathāgato’ti vuccatī’’ti.
::

Ettha pana gadaattho hi gatasaddo. Evaṃ tathavāditāya tathāgato. Āgadanaṃ āgado, vacananti attho. Tatho aviparīto āgado assāti tathāgato. Da-kārassa ta-kāraṃ katvā vutto.

::gatha1
‘‘Tathāvādī jino yasmā, tathadhammappakāsako;
::

::gathalast
Tathāmāgadanañcassa, tasmā buddho tathāgato’’.
::

Kathaṃ **tathākāritāya tathāgato?** Bhagavā hi yaṃ yaṃ vācaṃ abhāsi, taṃ taṃ eva kāyena karoti, vācāya kāyo anulometi, kāyassapi vācā. Tenevāha –

::indent
‘‘Yathā vādī, bhikkhave, tathāgato tathā kārī, yathā kārī tathā vādī…pe… tasmā ‘tathāgato’ti vuccatī’’ti (a. ni. 4.23; cūḷani. posālamāṇavapucchāniddesa 83).
::

Yathā ca vācā gatā, kāyopi tathā gato, yathā kāyo gato, vācāpi tathā gatā. Evaṃ tathākāritāya tathāgato.

::gatha1
‘‘Yathā vācā gatā tassa, tathā kāyo gato yato;
::

::gathalast
Tathāvāditāya sambuddho, satthā tasmā tathāgato’’.
::

Kathaṃ **abhibhavanaṭṭhena tathāgato?** Upari bhavaggaṃ heṭṭhā avīciṃ pariyantaṃ katvā tiriyaṃ aparimāṇāsu lokadhātūsu sabbasatte abhibhavati sīlenapi samādhināpi paññāyapi vimuttiyāpi {pb:V:0.0020} vimuttiñāṇadassanenapi, na {pb:M:0.0021} tassa tulā vā pamāṇaṃ vā atthi, atha kho atulo appameyyo anuttaro. Tenevāha –

::indent
‘‘Sadevake, bhikkhave, loke…pe… tathāgato abhibhū anabhibhūto aññadatthu daso vasavattī, tasmā ‘tathāgato’ti vuccatī’’ti (a. ni. 1.23; posālamāṇavapucchāniddesa 83).
::

Tatrevaṃ padasiddhi veditabbā – agado viya agado. Ko panesa? Desanāvilāso ceva puññussayo ca. Tena hesa mahānubhāvo bhisakko dibbāgadena sappe viya sabbaparappavādino sadevakañca lokaṃ abhibhavati, iti sabbalokābhibhavanato aviparīto desanāvilāso ceva {pb:P:0.0018} puññussayo ca agado assāti da-kārassa ta-kāraṃ katvā ‘‘tathāgato’’ti veditabbo. Evaṃ abhibhavanaṭṭhena tathāgato.

::gatha1
‘‘Tatho aviparīto ca, agado yassa satthuno;
::

::gathalast
Vasavattīti so tena, hoti satthā tathāgato’’.
::

**Appaṭipuggalassā**ti paṭipuggalavirahitassa, añño koci ‘‘ahaṃ buddho’’ti evaṃ paṭiññaṃ dātuṃ samattho nāmassa puggalo, natthīti appaṭipuggalo, tassa appaṭipuggalassa. **Uppajjī**ti uppanno udapādi. **Kāruññatā**ti karuṇāya bhāvo kāruññatā. **Sabbasatte**ti niravasesasattapariyādānavacanaṃ, sakale sattanikāyeti attho. Ettāvatā ayampi gāthā vuttatthā hoti.

Atha bhagavā brahmunā dhammadesanatthāya āyācito sattesu kāruññataṃ uppādetvā dhammaṃ desetukāmo mahābrahmānaṃ gāthāya ajjhabhāsi –

::gatha1
‘‘Apārutā tesaṃ amatassa dvārā, ye sotavanto pamuñcantu saddhaṃ;
::

::gathalast
Vihiṃsasaññī paguṇaṃ na bhāsiṃ, dhammaṃ paṇītaṃ manujesu brahme’’ti. (ma. ni. 1.283; dī. ni. 2.71; saṃ. ni. 1.172; mahāva. 9);
::

Atha {pb:M:0.0022} kho **brahmā sahampati** ‘‘katāvakāso khomhi bhagavatā dhammadesanāyā’’ti ñatvā dasanakhasamodhānasamujjalaṃ añjaliṃ sirasi katvā bhagavantaṃ abhivādetvā padakkhiṇaṃ katvā brahmagaṇaparivuto pakkāmi. Atha satthā tassa brahmuno paṭiññaṃ datvā – ‘‘kassa nu kho ahaṃ paṭhamaṃ {pb:V:0.0021} dhammaṃ deseyya’’nti (ma. ni. 1.283; mahāva. 10) cintento – ‘‘āḷāro paṇḍito so imaṃ dhammaṃ khippaṃ ājānissatī’’ti cittaṃ uppādetvā puna olokento tassa sattāhaṃ kālaṅkatabhāvaṃ ñatvā udakassa ca abhidosakālaṅkatabhāvaṃ ñatvā puna – ‘‘kahaṃ nu kho etarahi pañcavaggiyā bhikkhū viharantī’’ti pañcavaggiye āvajjento ‘‘bārāṇasiyaṃ isipatane migadāye’’ti ñatvā āsāḷhiyaṃ pabhātāya rattiyā kālasseva pattacīvaramādāya aṭṭhārasayojanikaṃ maggaṃ paṭipanno antarāmagge **upakaṃ** nāma ājīvakaṃ disvā tassa attano buddhabhāvamāvikatvā taṃdivasameva sāyanhasamaye isipatanamagamāsi. Tattha pañcavaggiyānaṃ attano buddhabhāvaṃ pakāsetvā paññattavarabuddhāsanagato pañcavaggiye bhikkhū āmantetvā **dhammacakkappavattanasuttantaṃ** (saṃ. ni. 5.1081; mahāva. 13 ādayo; paṭi. ma. 2.30) desesi.

Tesu {pb:P:0.0019} aññāsikoṇḍaññatthero desanānusārena ñāṇaṃ pesetvā suttapariyosāne aṭṭhārasahi brahmakoṭīhi saddhiṃ sotāpattiphale patiṭṭhāsi. Satthā tattheva vassaṃ upagantvā punadivase vappattheraṃ sotāpattiphale patiṭṭhāpesi. Eteneva upāyena sabbe te sotāpattiphale patiṭṭhāpetvā puna pañcamiyaṃ pakkhassa pañcapi te there sannipātetvā **anattalakkhaṇasuttantaṃ** (saṃ. ni. 3.59; mahāva. 20 ādayo) desesi, desanāpariyosāne pañcapi therā arahatte patiṭṭhahiṃsu.

Atha satthā tattheva **yasassa** kulaputtassa upanissayaṃ disvā gehaṃ pahāya nikkhantaṃ disvā – ‘‘ehi yasā’’ti (mahāva. 26) pakkositvā tasmiññeva rattibhāge sotāpattiphale patiṭṭhāpetvā punadivase arahatte ca patiṭṭhāpetvā aparepi tassa sahāyake **catupaṇṇāsajane** ehibhikkhupabbajjāya pabbājetvā arahatte patiṭṭhāpesi. Evaṃ loke ekasaṭṭhiyā arahantesu jātesu satthā vuṭṭhavasso pavāretvā bhikkhū āmantetvā etadavoca –

::gatha1
‘‘Paratthaṃ {pb:M:0.0023} cattano atthaṃ, karontā pathaviṃ imaṃ;
::

::gathalast
Byāharantā manussānaṃ, dhammaṃ caratha bhikkhavo.
::

::gatha1
‘‘Viharatha vivittesu, pabbatesu vanesu ca;
::

::gathalast
Pakāsayantā saddhammaṃ, lokassa satataṃ mama.
::

::gatha1
‘‘Karontā {pb:V:0.0022} dhammadūteyyaṃ, vikhyāpayatha bhikkhavo;
::

::gathalast
Santi atthāya sattānaṃ, subbatā vacanaṃ mama.
::

::gatha1
‘‘Sabbaṃ pidahatha dvāraṃ, apāyānamanāsavā;
::

::gathalast
Saggamokkhassa maggassa, dvāraṃ vivarathāsamā.
::

::gatha1
‘‘Desanāpaṭipattīhi, karuṇādiguṇālayā;
::

::gathalast
Buddhiṃ saddhañca lokassa, abhivaḍḍhetha sabbaso.
::

::gatha1
‘‘Gihīnamupakarontānaṃ, niccamāmisadānato;
::

::gathalast
Karotha dhammadānena, tesaṃ paccūpakārakaṃ.
::

::gatha1
‘‘Samussayatha saddhammaṃ, desayantā isiddhajaṃ;
::

::gathalast
Katakattabbakammantā, paratthaṃ paṭipajjathā’’ti.
::

Evañca pana vatvā bhagavā te bhikkhū disāsu vissajjetvā sayaṃ uruvelaṃ gacchanto antarāmagge kappāsikavanasaṇḍe **tiṃsa bhaddavaggiyakumāre** vinesi. Tesu yo sabbapacchimako, so sotāpanno, sabbaseṭṭho anāgāmī, ekopi arahā vā puthujjano vā nāhosi. Tepi sabbe ehibhikkhupabbajjāya pabbājetvā disāsu pesetvā sayaṃ uruvelaṃ gantvā aḍḍhuḍḍhāni pāṭihāriyasahassāni dassetvā uruvelakassapādayo sahassajaṭilaparivāre **tebhātikajaṭile** dametvā ehibhikkhubhāvena pabbājetvā {pb:P:0.0020} gayāsīse nisīdāpetvā **ādittapariyāyadesanāya** (saṃ. ni. 4.28; mahāva. 54) arahatte patiṭṭhāpetvā tena arahantasahassena bhagavā parivuto ‘‘bimbisārassa rañño paṭiññaṃ mocessāmī’’ti rājagahanagarūpacāre laṭṭhivanuyyānaṃ nāma agamāsi. Tato uyyānapālako rañño ārocesi. Rājā – ‘‘satthā āgato’’ti sutvā dvādasanahutehi brāhmaṇagahapatikehi parivuto dasabalaṃ ghanavivaragatamiva divasakaraṃ {pb:M:0.0024} vanavivaragataṃ munivaradivasakaraṃ upasaṅkamitvā cakkālaṅkatatalesu jalajāmalāvikalakamalakomalesu dasabalassa pādesu makuṭamaṇijutivisaravijjotinā sirasā nipatitvā ekamantaṃ nisīdi saddhiṃ parisāya.

Atha kho tesaṃ brāhmaṇagahapatikānaṃ etadahosi – ‘‘kiṃ nu kho mahāsamaṇo uruvelakassape {pb:V:0.0023} brahmacariyaṃ carati, udāhu uruvelakassapo mahāsamaṇe’’ti? Atha kho bhagavā tesaṃ cetoparivitakkamaññāya theraṃ gāthāya ajjhabhāsi –

::gatha1
‘‘Kimeva disvā uruvelavāsi, pahāsi aggiṃ kisakovadāno;
::

::gathalast
Pucchāmi taṃ kassapa etamatthaṃ, kathaṃ pahīnaṃ tava aggihutta’’nti. (mahāva. 55);
::

Thero bhagavato adhippāyaṃ viditvā –

::gatha1
‘‘Rūpe ca sadde ca atho rase ca, kāmitthiyo cābhivadanti yaññā;
::

::gathalast
Etaṃ malantī upadhīsu ñatvā, tasmā na yiṭṭhe na hute arañji’’nti. (mahāva. 55) –
::

::unindented
Imaṃ gāthaṃ vatvā attano sāvakabhāvappakāsanatthaṃ tathāgatassa pādesu sirasā nipatitvā – ‘‘satthā me, bhante, bhagavā, sāvakohamasmī’’ti vatvā ekatāladvitāla…pe… sattatālappamāṇaṃ vehāsaṃ sattakkhattuṃ abbhuggantvā pāṭihāriyaṃ katvā ākāsato oruyha bhagavantaṃ vanditvā ekamantaṃ nisīdi.
::

Atha kho mahājano tassa taṃ pāṭihāriyaṃ disvā – ‘‘aho mahānubhāvā buddhā nāma, evaṃ thāmagatadiṭṭhiko attānaṃ ‘arahā aha’nti maññamāno uruvelakassapopi diṭṭhijālaṃ bhinditvā tathāgatena damito’’ti dasabalassa guṇakathaṃ kathesi. Taṃ sutvā satthā – ‘‘nāhamidāniyeva imaṃ uruvelakassapaṃ damemi, atītepi esa mayā damitoyevā’’ti āha. Atha kho so mahājano uṭṭhāyāsanā bhagavantaṃ vanditvā sirasi añjaliṃ paggahetvā evamāha – ‘‘bhante, idāni amhehi esa {pb:M:0.0025} damito diṭṭho, kathaṃ panesa atīte bhagavatā damito’’ti. Tato satthā tena mahājanena yācito {pb:P:0.0021} bhavantarena paṭicchannaṃ **mahānāradakassapajātakaṃ** (jā. 2.22.1153) kathetvā cattāri ariyasaccāni pakāsesi. Tato satthu dhammakathaṃ sutvā rājā bimbisāro ekādasanahutehi saddhiṃ sotāpattiphale patiṭṭhāsi, ekanahutaṃ upāsakattaṃ paṭivedesi. Rājā saraṇaṃ gantvā svātanāya bhagavantaṃ saddhiṃ bhikkhusaṅghena nimantetvā bhagavantaṃ tikkhattuṃ padakkhiṇaṃ katvā vanditvā pakkāmi.

Punadivase {pb:V:0.0024} bhagavā bhikkhusahassaparivuto marugaṇaparivuto viya dasasatanayano devarājā, brahmagaṇaparivuto viya mahābrahmā rājagahaṃ pāvisi. Rājā buddhappamukhassa bhikkhusaṅghassa dānaṃ datvā bhojanapariyosāne bhagavantaṃ etadavoca – ‘‘ahaṃ, bhante, tīṇi ratanāni vinā vasituṃ na sakkhissāmi, velāya vā avelāya vā bhagavato santikaṃ āgamissāmi, laṭṭhivanaṃ nāma atidūre, idaṃ pana amhākaṃ veḷuvanaṃ nāma uyyānaṃ pavivekakāmānaṃ nātidūraṃ naccāsannaṃ gamanāgamanasampannaṃ nijjanasambādhaṃ pavivekasukhaṃ chāyūdakasampannaṃ sītalasilātalasamalaṅkataṃ paramaramaṇīyabhūmibhāgaṃ surabhikusumataruvaranirantaraṃ ramaṇīyapāsādahammiyavimānavihāraḍḍhuyogamaṇḍapādipaṭimaṇḍitaṃ. Idaṃ me, bhante, bhagavā paṭiggaṇhātu navatapanaṅgārasaṅkāsena suvaṇṇabhiṅgārena surabhikusumavāsitaṃ maṇivaṇṇaudakaṃ gahetvā veḷuvanārāmaṃ pariccajanto dasabalassa hatthe udakaṃ pātesi. Tasmiṃ ārāmapaṭiggahaṇe ‘‘buddhasāsanassa mūlāni otiṇṇānī’’ti pītivasaṃ gatā naccantī viya ayaṃ mahāpathavī kampi. Jambudīpe pana ṭhapetvā veḷuvanamahāvihāraṃ aññaṃ pathaviṃ kampetvā gahitasenāsanaṃ nāma natthi. Atha satthā veḷuvanārāmaṃ paṭiggahetvā rañño vihāradānānumodanamakāsi –

::gatha1
‘‘Āvāsadānassa panānisaṃsaṃ, ko nāma vattuṃ, puriso samattho;
::

::gathalast
Aññatra buddhā pana lokanāthā, yutto mukhānaṃ nahutena cāpi.
::

::gatha1
‘‘Āyuñca {pb:M:0.0026} vaṇṇañca sukhaṃ balañca, varaṃ pasatthaṃ paṭibhānameva;
::

::gathalast
Dadāti nāmāti pavuccate so, yo deti saṅghassa naro vihāraṃ.
::

::gatha1
‘‘Dātā nivāsassa nivāraṇassa, sītādino jīvitupaddavassa;
::

::gathalast
Pāleti āyuṃ pana tassa yasmā, āyuppado hoti tamāhu santo.
::

::gatha1
‘‘Accuṇhasīte {pb:P:0.0022} vasato nivāse, balañca vaṇṇo paṭibhā na hoti;
::

::gathalast
Tasmā hi so deti vihāradātā, balañca vaṇṇaṃ paṭibhānameva.
::

::gatha1
‘‘Dukkhassa sītuṇhasarīsapā ca, vātātapādippabhavassa loke;
::

::gathalast
Nivāraṇā nekavidhassa niccaṃ, sukhappado hoti vihāradātā.
::

::gatha1
‘‘Sītuṇhavātātapaḍaṃsavuṭṭhi{pb:V:0.0025}, sarīsapāvāḷamigādidukkhaṃ;
::

::gathalast
Yasmā nivāreti vihāradātā, tasmā sukhaṃ vindati so parattha.
::

::gatha1
‘‘Pasannacitto bhavabhogahetuṃ, manobhirāmaṃ mudito vihāraṃ;
::

::gathalast
Yo deti sīlādiguṇoditānaṃ, sabbaṃ dado nāma pavuccate so.
::

::gatha1
‘‘Pahāya maccheramalaṃ salobhaṃ, guṇālayānaṃ nilayaṃ dadāti;
::

::gathalast
Khittova so tattha parehi sagge, yathābhataṃ jāyati vītasoko.
::

::gatha1
‘‘Vare {pb:M:0.0027} cārurūpe vihāre uḷāre, naro kāraye vāsaye tattha bhikkhū;
::

::gathalast
Dadeyyannapānañca vatthañca nesaṃ, pasannena cittena sakkacca niccaṃ.
::

::gatha1
‘‘Tasmā mahārāja bhavesu bhoge, manorame paccanubhuyya bhiyyo;
::

::gathalast
Vihāradānassa phalena santaṃ, sukhaṃ asokaṃ adhigaccha pacchā’’ti.
::

Iccevaṃ munirājā nararājassa bimbisārassa vihāradānānumodanaṃ katvā uṭṭhāyāsanā bhikkhusaṅghaparivuto paramadassanīyāya attano sarīrappabhāya suvaṇṇarasasekapiñcharāni viya nagaravanavimānādīni kurumāno anopamāya buddhalīḷāya anantāya buddhasiriyā veḷuvanamahāvihārameva pāvisīti.

::gatha1
‘‘Akīḷane veḷuvane vihāre, tathāgato tattha manobhirāme;
::

::gathalast
Nānāvihārena vihāsi dhīro, veneyyakānaṃ samudikkhamāno’’.
::

Athevaṃ {pb:P:0.0023} bhagavati tasmiṃ viharante **suddhodana**mahārājā ‘‘putto me chabbassāni dukkarakārikaṃ katvā paramābhisambodhiṃ patvā pavattitavaradhammacakko rājagahaṃ patvā veḷuvanamahāvihāre viharatī’’ti sutvā aññataraṃ mahāmaccaṃ āmantesi – ‘‘ehi, bhaṇe, purisasahassaparivāro rājagahaṃ gantvā mama vacanena ‘pitā vo suddhodanamahārājā taṃ daṭṭhukāmo’ti vatvā puttaṃ me gaṇhitvā ehī’’ti. So ‘‘sādhu, devā’’ti rañño paṭissuṇitvā purisasahassaparivāro saṭṭhiyojanamaggaṃ gantvā dhammadesanavelāya vihāraṃ pāvisi. So ‘‘tiṭṭhatu tāva raññā pahitasāsana’’nti parisapariyante ṭhito satthu dhammadesanaṃ sutvā yathāṭhitova saddhiṃ purisasahassena {pb:V:0.0026} arahattaṃ patvā pabbajjaṃ yāci. Bhagavā – ‘‘etha, bhikkhavo’’ti hatthaṃ pasāresi. Te sabbe taṅkhaṇaññeva iddhimayapattacīvaradharā vassasaṭṭhikattherā viya ākappasampannā hutvā bhagavantaṃ parivāresuṃ. Rājā ‘‘neva {pb:M:0.0028} gato āgacchati, na ca sāsanaṃ suyyatī’’ti cintetvā teneva nīhārena navakkhattuṃ amacce pesesi. Tesu navasu purisasahassesu ekopi rañño nārocesi, na sāsanaṃ vā pahiṇi. Sabbe arahattaṃ patvāva pabbajiṃsu.

Atha rājā cintesi – ‘‘ko nu kho mama vacanaṃ karissatī’’ti sabbarājabalaṃ olokento **udāyiṃ** addasa. So kira rañño sabbatthasādhako amacco abbhantariko ativissāsiko bodhisattena saddhiṃ ekadivaseyeva jāto sahapaṃsukīḷito sahāyo. Atha naṃ rājā āmantesi – ‘‘tāta udāyi, ahaṃ mama puttaṃ daṭṭhukāmo navapurisasahassāni pesesiṃ, ekapurisopi āgantvā sāsanamattampi ārocetā natthi, dujjāno kho pana me jīvitantarāyo, ahaṃ jīvamānova puttaṃ daṭṭhumicchāmi. Sakkhissasi me puttaṃ dassetu’’nti? So ‘‘sakkhissāmi, deva, sace pabbajituṃ labhissāmī’’ti āha. ‘‘Tāta, tvaṃ pabbajitvā vā apabbajitvā vā mayhaṃ puttaṃ dassehī’’ti. So ‘‘sādhu, devā’’ti rañño sāsanaṃ ādāya rājagahaṃ gantvā satthu dhammadesanaṃ sutvā saddhiṃ purisasahassena arahattaṃ patvā ehibhikkhubhāve patiṭṭhāya phaggunīpuṇṇamāsiyaṃ cintesi – ‘‘atikkanto hemanto, vasantasamayo anuppatto, supupphitā vanasaṇḍā, paṭipajjanakkhamo maggo, kālo dasabalassa ñātisaṅgahaṃ kātu’’nti cintetvā bhagavantaṃ upasaṅkamitvā saṭṭhimattāhi gāthāhi bhagavato kulanagaraṃ gamanatthāya gamanavaṇṇaṃ vaṇṇesi –

::gatha1
‘‘Aṅgārino dāni dumā bhadante, phalesino chadanaṃ vippahāya;
::

::gathalast
Te accimantova pabhāsayanti, samayo mahāvīra aṅgīrasānaṃ.
::

::gatha1
‘‘Dumā {pb:M:0.0029} vicittā suvirājamānā, rattaṅkureheva ca pallavehi;
::

::gathalast
Ratanujjalamaṇḍapasannibhāsā, samayo mahāvīra aṅgīrasānaṃ.
::

::gatha1
‘‘Supupphitaggā kusumehi bhūsitā, manuññabhūtā sucisādhugandhā;
::

::gathalast
Rukkhā virocanti ubhosu passesu, samayo mahāvīra aṅgīrasānaṃ.
::

::gatha1
‘‘Phalehinekehi samiddhibhūtā, vicittarukkhā ubhatovakāse;
::

::gathalast
Khuddaṃ pipāsampi vinodayanti, samayo mahāvīra aṅgīrasānaṃ.
::

::gatha1
‘‘Vicittamālā {pb:V:0.0027} sucipallavehi, susajjitā morakalāpasannibhā;
::

::gathalast
Rukkhā virocanti ubhosu passesu, samayo mahāvīra aṅgīrasānaṃ.
::

::gatha1
‘‘Virocamānā phalapallavehi, susajjitā vāsanivāsabhūtā;
::

::gathalast
Tosenti addhānakilantasatte, samayo mahāvīra aṅgīrasānaṃ.
::

::gatha1
‘‘Suphullitaggā vanagumbanissitā, latā anekā suvirājamānā;
::

::gathalast
Tosenti satte maṇimaṇḍapāva, samayo mahāvīra aṅgīrasānaṃ.
::

::gatha1
‘‘Latā anekā dumanissitāva, piyehi saddhiṃ sahitā vadhūva;
::

::gathalast
Palobhayantī hi sugandhagandhā, samayo mahāvīra aṅgīrasānaṃ.
::

::gatha1
‘‘Vicittanīlādimanuññavaṇṇā{pb:M:0.0030}, dijā samantā abhikūjamānā;
::

::gathalast
Tosenti mañjussaratā ratīhi, samayo mahāvīra aṅgīrasānaṃ.
::

::gatha1
‘‘Migā ca nānā suvirājamānā, uttuṅgakaṇṇā ca manuññanettā;
::

::gathalast
Disā samantā mabhidhāvayanti, samayo mahāvīra aṅgīrasānaṃ.
::

::gatha1
‘‘Manuññabhūtā ca mahī samantā, virājamānā haritāva saddalā;
::

::gathalast
Supupphirukkhā moḷinivalaṅkatā, samayo mahāvīra aṅgīrasānaṃ.
::

::gatha1
‘‘Susajjitā muttamayāva vālukā, susaṇṭhitā cārusuphassadātā;
::

::gathalast
Virocayanteva disā samantā, samayo mahāvīra aṅgīrasānaṃ.
::

::gatha1
‘‘Samaṃ suphassaṃ sucibhūmibhāgaṃ, manuññapupphodayagandhavāsitaṃ;
::

::gathalast
Virājamānaṃ sucimañca sobhaṃ, samayo mahāvīra aṅgīrasānaṃ.
::

::gatha1
‘‘Susajjitaṃ nandanakānanaṃva, vicittanānādumasaṇḍamaṇḍitaṃ;
::

::gathalast
Sugandhabhūtaṃ pavanaṃ surammaṃ, samayo mahāvīra aṅgīrasānaṃ.
::

::gatha1
‘‘Sarā vicittā vividhā manoramā, susajjitā paṅkajapuṇḍarīkā;
::

::gathalast
Pasannasītodakacārupuṇṇā, samayo mahāvīra aṅgīrasānaṃ.
::

::gatha1
‘‘Suphullanānāvidhapaṅkajehi{pb:M:0.0031}{pb:V:0.0028}, virājamānā sucigandhagandhā;
::

::gathalast
Pamodayanteva narāmarānaṃ, samayo mahāvīra aṅgīrasānaṃ.
::

::gatha1
‘‘Suphullapaṅkeruhasannisinnā, dijā samantā mabhinādayantā;
::

::gathalast
Modanti bhariyāhi samaṅgino te, samayo mahāvīra aṅgīrasānaṃ.
::

::gatha1
‘‘Suphullapupphehi rajaṃ gahetvā, alī vidhāvanti vikūjamānā;
::

::gathalast
Madhumhi gandho vidisaṃ pavāyati, samayo mahāvīra aṅgīrasānaṃ.
::

::gatha1
‘‘Abhinnanādā madavāraṇā ca, girīhi dhāvanti ca vāridhārā;
::

::gathalast
Savanti najjo suvirājitāva samayo mahāvīra aṅgīrasānaṃ.
::

::gatha1
‘‘Girī samantāva padissamānā, mayūragīvā iva nīlavaṇṇā;
::

::gathalast
Disā rajindāva virocayanti, samayo mahāvīra aṅgīrasānaṃ.
::

::gatha1
‘‘Mayūrasaṅghā girimuddhanasmiṃ, naccanti nārīhi samaṅgibhūtā;
::

::gathalast
Kūjanti nānāmadhurassarehi, samayo mahāvīra aṅgīrasānaṃ.
::

::gatha1
‘‘Suvādikā nekadijā manuññā, vicittapattehi virājamānā;
::

::gathalast
Girimhi ṭhatvā abhinādayanti, samayo mahāvīra aṅgīrasānaṃ.
::

::gatha1
‘‘Suphullapupphākaramābhikiṇṇā{pb:M:0.0032}, sugandhanānādalalaṅkatā ca;
::

::gathalast
Girī virocanti disā samantā, samayo mahāvīra aṅgīrasānaṃ.
::

::gatha1
‘‘Jalāsayā nekasugandhagandhā, surindauyyānajalāsayāva;
::

::gathalast
Savanti najjo suvirājamānā, samayo mahāvīra aṅgīrasānaṃ.
::

::gatha1
‘‘Vicittatitthehi alaṅkatā ca, manuññanānāmigapakkhipāsā;
::

::gathalast
Najjo virocanti susandamānā, samayo mahāvīra aṅgīrasānaṃ.
::

::gatha1
‘‘Ubhosu passesu jalāsayesu, supupphitā cārusugandharukkhā;
::

::gathalast
Vibhūsitaggā surasundarī ca, samayo mahāvīra aṅgīrasānaṃ.
::

::gatha1
‘‘Sugandhanānādumajālakiṇṇaṃ{pb:V:0.0029}, vanaṃ vicittaṃ suranandanaṃva;
::

::gathalast
Manobhirāmaṃ satataṃ gatīnaṃ, samayo mahāvīra aṅgīrasānaṃ.
::

::gatha1
‘‘Sampannanānāsuciannapānā, sabyañjanā sādurasena yuttā;
::

::gathalast
Pathesu gāme sulabhā manuññā, samayo mahāvīra aṅgīrasānaṃ.
::

::gatha1
‘‘Virājitā āsi mahī samantā, vicittavaṇṇā kusumāsanassa;
::

::gathalast
Rattindagopehi alaṅkatāva samayo mahāvīra aṅgīrasānaṃ.
::

::gatha1
‘‘Visuddhasaddhādiguṇehi {pb:M:0.0033} yuttā, sambuddharājaṃ abhipatthayantā;
::

::gathalast
Bahūhi tattheva janā samantā, samayo mahāvīra aṅgīrasānaṃ.
::

::gatha1
‘‘Vicitraārāmasupokkharañño, vicitranānāpadumehi channā;
::

::gathalast
Bhisehi khīraṃva rasaṃ pavāyati, samayo mahāvīra aṅgīrasānaṃ.
::

::gatha1
‘‘Vicitranīlacchadanenalaṅkatā, manuññarukkhā ubhatovakāse;
::

::gathalast
Samuggatā sattasamūhabhūtā, samayo mahāvīra aṅgīrasānaṃ.
::

::gatha1
‘‘Vicitranīlabbhamivāyataṃ vanaṃ, surindaloke iva nandanaṃ vanaṃ;
::

::gathalast
Sabbotukaṃ sādhusugandhapupphaṃ, samayo mahāvīra aṅgīrasānaṃ.
::

::gatha1
‘‘Subhañjasaṃ yojanayojanesu, subhikkhagāmā sulabhā manuññā;
::

::gathalast
Janābhikiṇṇā sulabhannapānā, samayo mahāvīra aṅgīrasānaṃ.
::

::gatha1
‘‘Pahūtachāyūdakarammabhūtā, nivāsinaṃ sabbasukhappadātā;
::

::gathalast
Visālasālā ca sabhā ca bahū, samayo mahāvīra aṅgīrasānaṃ.
::

::gatha1
‘‘Vicittanānādumasaṇḍamaṇḍitā, manuññauyyānasupokkharañño;
::

::gathalast
Sumāpitā sādhusugandhagandhā, samayo mahāvīra aṅgīrasānaṃ.
::

::gatha1
‘‘Vāto {pb:M:0.0034} mudūsītalasādhurūpo, nabhā ca abbhā vigatā samantā;
::

::gathalast
Disā ca sabbāva virocayanti, samayo mahāvīra aṅgīrasānaṃ.
::

::gatha1
‘‘Pathe {pb:V:0.0030} rajonuggamanatthameva, rattiṃ pavassanti ca mandavuṭṭhī;
::

::gathalast
Nabhe ca sūro mudukova tāpo, samayo mahāvīra aṅgīrasānaṃ.
::

::gatha1
‘‘Madappabāhā madahatthisaṅghā, kareṇusaṅghehi sukīḷayanti;
::

::gathalast
Disā vidhāvanti ca gajjayantā, samayo mahāvīra aṅgīrasānaṃ.
::

::gatha1
‘‘Vanaṃ sunīlaṃ abhidassanīyaṃ, nīlabbhakūṭaṃ iva rammabhūtaṃ;
::

::gathalast
Vilokitānaṃ ativimhanīyaṃ, samayo mahāvīra aṅgīrasānaṃ.
::

::gatha1
‘‘Visuddhamabbhaṃ gaganaṃ surammaṃ, maṇimayehi samalaṅkatāva;
::

::gathalast
Disā ca sabbā atirocayanti, samayo mahāvīra aṅgīrasānaṃ.
::

::gatha1
‘‘Gandhabbavijjādharakinnarā ca, sugītiyantā madhurassarena;
::

::gathalast
Caranti tasmiṃ pavane suramme, samayo mahāvīra aṅgīrasānaṃ.
::

::gatha1
‘‘Kilesasaṅghassa bhitāsakehi, tapassisaṅghehi nisevitaṃ vanaṃ;
::

::gathalast
Vihāraārāmasamiddhibhūtaṃ, samayo mahāvīra aṅgīrasānaṃ.
::

::gatha1
‘‘Samiddhinānāphalino {pb:M:0.0035} vanantā, anākulā niccamanobhirammā;
::

::gathalast
Samādhipītiṃ abhivaḍḍhayanti, samayo mahāvīra aṅgīrasānaṃ.
::

::gatha1
‘‘Nisevitaṃ nekadijehi niccaṃ, gāmena gāmaṃ satataṃ vasantā;
::

::gathalast
Pure pure gāmavarā ca santi, samayo mahāvīra aṅgīrasānaṃ.
::

::gatha1
‘‘Vatthannapānaṃ sayanāsanañca, gandhañca mālañca vilepanañca;
::

::gathalast
Tahiṃ samiddhā janatā bahū ca, samayo mahāvīra aṅgīrasānaṃ.
::

::gatha1
‘‘Puññiddhiyā sabbayasaggapattā, janā ca tasmiṃ sukhitā samiddhā;
::

::gathalast
Pahūtabhogā vividhā vasanti, samayo mahāvīra aṅgīrasānaṃ.
::

::gatha1
‘‘Nabhe ca abbhā suvisuddhavaṇṇā, disā ca cando suvirājitova;
::

::gathalast
Rattiñca vāto mudusītalo ca, samayo mahāvīra aṅgīrasānaṃ.
::

::gatha1
‘‘Canduggame {pb:V:0.0031} sabbajanā pahaṭṭhā, sakaṅgaṇe citrakathā vadantā;
::

::gathalast
Piyehi saddhiṃ abhimodayanti, samayo mahāvīra aṅgīrasānaṃ.
::

::gatha1
‘‘Candassa raṃsīhi nabhaṃ viroci, mahī ca saṃsuddhamanuññavaṇṇā;
::

::gathalast
Disā ca sabbā parisuddharūpā, samayo mahāvīra aṅgīrasānaṃ.
::

::gatha1
‘‘Dūre {pb:M:0.0036} ca disvā varacandaraṃsiṃ, pupphiṃsu pupphāni mahītalasmiṃ;
::

::gathalast
Samantato gandhaguṇatthikānaṃ, samayo mahāvīra aṅgīrasānaṃ.
::

::gatha1
‘‘Candassa raṃsīhi vilimpitāva, mahī samantā kusumenalaṅkatā;
::

::gathalast
Viroci sabbaṅgasumālinīva, samayo mahāvīra aṅgīrasānaṃ.
::

::gatha1
‘‘Kucanti hatthīpi madena mattā, vicittapiñchā ca dijā samantā;
::

::gathalast
Karonti nādaṃ pavane suramme, samayo mahāvīra aṅgīrasānaṃ.
::

::gatha1
‘‘Pathañca sabbaṃ paṭipajjanakkhamaṃ, iddhañca raṭṭhaṃ sadhanaṃ sabhogaṃ;
::

::gathalast
Sabbatthutaṃ sabbasukhappadānaṃ, samayo mahāvīra aṅgīrasānaṃ.
::

::gatha1
‘‘Vanañca sabbaṃ suvicittarūpaṃ, sumāpitaṃ nandanakānanaṃva;
::

::gathalast
Yatīna pītiṃ satataṃ janeti, samayo mahāvīra aṅgīrasānaṃ.
::

::gatha1
‘‘Alaṅkataṃ devapuraṃva rammaṃ, kapīlavatthuṃ iti nāmadheyyaṃ;
::

::gathalast
Kulanagaraṃ idha sassirikaṃ, samayo mahāvīra aṅgīrasānaṃ.
::

::gatha1
‘‘Manuññaaṭṭālavicittarūpaṃ, suphullapaṅkeruhasaṇḍamaṇḍitaṃ;
::

::gathalast
Vicittaparikhāhi puraṃ surammaṃ, samayo mahāvīra aṅgīrasānaṃ.
::

::gatha1
‘‘Vicittapākārañca {pb:M:0.0037} toraṇañca, subhaṅgaṇaṃ devanivāsabhūtaṃ;
::

::gathalast
Manuññavīthi suralokasannibhaṃ, samayo mahāvīra aṅgīrasānaṃ.
::

::gatha1
‘‘Alaṅkatā sākiyarājaputtā, virājamānā varabhūsanehi;
::

::gathalast
Surindaloke iva devaputtā, samayo mahāvīra aṅgīrasānaṃ.
::

::gatha1
‘‘Suddhodano {pb:V:0.0032} munivaraṃ abhidassanāya, amaccaputte dasadhā apesayi;
::

::gathalast
Balena saddhiṃ mahatā muninda, samayo mahāvīra aṅgīrasānaṃ.
::

::gatha1
‘‘Nevāgataṃ passati neva vācaṃ, sokābhibhūtaṃ naravīraseṭṭhaṃ;
::

::gathalast
Tosetumicchāmi narādhipattaṃ, samayo mahāvīra aṅgīrasānaṃ.
::

::gatha1
‘‘Taṃdassanenabbhutapītirāsi, udikkhamānaṃ dvipadānamindaṃ;
::

::gathalast
Tosehi taṃ muninda guṇaseṭṭhaṃ, samayo mahāvīra aṅgīrasānaṃ.
::

::gatha1
‘‘Āsāya kassate khettaṃ, bījaṃ āsāya vappati;
::

::gatha1
Āsāya vāṇijā yanti, samuddaṃ dhanahārakā;
::

::gathalast
Yāya āsāya tiṭṭhāmi, sā me āsā samijjhatu.
::

::gatha1
‘‘Nātisītaṃ {pb:P:0.0024} nātiuṇhaṃ, nātidubbhikkhachātakaṃ;
::

::gathalast
Saddalā haritā bhūmi, esa kālo mahāmunī’’ti.
::

Atha naṃ satthā – ‘‘kiṃ nu kho, udāyi, gamanavaṇṇaṃ vaṇṇesī’’ti āha. ‘‘Bhante, tumhākaṃ pitā suddhodanamahārājā daṭṭhukāmo, karotha ñātakānaṃ saṅgaha’’nti āha. ‘‘Sādhu, udāyi, karissāmi ñātisaṅgahaṃ, tena hi bhikkhusaṅghassa ārocehi{pb:M:0.0038}, **gamiyavattaṃ** pūressantī’’ti āha. ‘‘Sādhu, bhante’’ti thero bhikkhusaṅghassa ārocesi.

Satthā aṅgamagadhavāsīnaṃ kulaputtānaṃ dasahi sahassehi, kapilavatthuvāsīnaṃ dasahi sahassehīti sabbeheva vīsatiyā khīṇāsavabhikkhusahassehi parivuto rājagahā nikkhamitvā divase divase yojanaṃ yojanaṃ gacchanto dvīhi māsehi kapilavatthupuraṃ sampāpuṇi. Sākiyāpi anuppatteyeva bhagavati – ‘‘amhākaṃ ñātiseṭṭhaṃ passissāmā’’ti bhagavato vasanaṭṭhānaṃ vīmaṃsamānā ‘‘nigrodhasakkassārāmo ramaṇīyo’’ti sallakkhetvā sabbaṃ paṭijagganavidhiṃ kāretvā gandhapupphahatthā paccuggamanaṃ karontā sabbālaṅkārehi samalaṅkatagattā gandhapupphacuṇṇādīhi pūjayamānā bhagavantaṃ purakkhatvā nigrodhārāmameva agamaṃsu.

Tatra bhagavā vīsatiyā khīṇāsavasahassehi parivuto paññattavarabuddhāsane nisīdi. Sākiyā {pb:V:0.0033} pana mānajātikā mānatthaddhā, ‘‘siddhatthakumāro amhehi daharataro, amhākaṃ kaniṭṭho bhātā, putto, bhāgineyyo, nattā’’ti cintetvā daharadahare rājakumāre āhaṃsu – ‘‘tumhe vandatha, mayaṃ tumhākaṃ piṭṭhito piṭṭhito nisīdissāmā’’ti. Tesvevaṃ nisinnesu bhagavā tesaṃ ajjhāsayaṃ oloketvā – ‘‘ime ñātakā attano moghajiṇṇabhāvena na maṃ vandanti, na panete jānanti ‘buddho nāma kīdiso, buddhabalaṃ nāma kīdisa’nti vā, ‘buddho nāma ediso, buddhabalaṃ nāma edisa’nti vā, handāhaṃ attano buddhabalaṃ iddhibalañca dassento pāṭihāriyañca kareyyaṃ, ākāse dasasahassacakkavāḷavitthataṃ sabbaratanamayaṃ caṅkamaṃ māpetvā tattha caṅkamanto mahājanassa ajjhāsayaṃ oloketvā dhammañca deseyya’’nti cintesi. Tena vuttaṃ saṅgītikārakehi bhagavato parivitakkadassanatthaṃ –

::hangnum
3\.
::

::gatha1
‘‘Na hete jānanti sadevamānusā, buddho ayaṃ kīdisako naruttamo;
::

::gathalast
Iddhibalaṃ paññābalañca kīdisaṃ, buddhabalaṃ lokahitassa kīdisaṃ.
::

::hangnum
4\.
::

::gatha1
‘‘Na {pb:M:0.0039}{pb:P:0.0025} hete jānanti sadevamānusā, buddho ayaṃ edisako naruttamo;
::

::gathalast
Iddhibalaṃ paññābalañca edisaṃ, buddhabalaṃ lokahitassa edisaṃ.
::

::hangnum
5\.
::

::gatha1
‘‘Handāhaṃ dassayissāmi, buddhabalamanuttaraṃ;
::

::gathalast
Caṅkamaṃ māpayissāmi, nabhe ratanamaṇḍita’’nti.
::

Tattha **na hete jānantī**ti na hi ete jānanti. **Na**-kāro paṭisedhattho. **Hi**-kāro kāraṇatthe nipāto. Yasmā panete mama ñātiādayo devamanussā mayā buddhabale ca iddhibale ca anāvikate na jānanti ‘‘ediso buddho, edisaṃ iddhibala’’nti, tasmā ahaṃ mama buddhabalañca iddhibalañca dasseyyanti attho. **Sadevamānusā**ti ettha devāti upapattidevā adhippetā. Saha devehīti sadevā. Ke te? Mānusā, sadevā eva mānusā sadevamānusā. Atha vā **devo**ti sammutidevo, suddhodano rājā adhippeto. Saha devena raññā suddhodanenāti sadevā. **Mānusā**ti ñātimānusā, sadevā sasuddhodanā mānusā sadevamānusā sarājāno vā ete mama ñātimānusā mama balaṃ na vijānantīti attho. Sesadevāpi saṅgahaṃ gacchantiyeva. Sabbepi devā devanaṭṭhena ‘‘devā’’ti vuccanti. Devanaṃ nāma dhātuattho kīḷādi. Atha vā devā ca mānusā ca devamānusā, saha devamānusehi sadevamānusā. Ke te? Lokāti vacanaseso daṭṭhabbo. **Buddho**ti catusaccadhamme buddho anubuddhoti buddho. Yathāha –

::gatha1
‘‘Abhiññeyyaṃ {pb:V:0.0034} abhiññātaṃ, bhāvetabbañca bhāvitaṃ;
::

::gathalast
Pahātabbaṃ pahīnaṃ me, tasmā buddhosmi brāhmaṇā’’ti. (ma. ni. 2.399; su. ni. 563);
::

Idha pana kattukārake buddhasaddasiddhi daṭṭhabbā. Adhigatavisesehi devamanussehi ‘‘sammāsambuddho vata so bhagavā’’ti evaṃ buddhattā ñātattā buddho. Idha kammakārake buddhasaddasiddhi daṭṭhabbā. Buddhamassa atthīti vā buddho, buddhavantoti attho. Taṃ sabbaṃ saddasatthānusārena veditabbaṃ. **Kīdisako**ti kīdiso kiṃsarikkhako kiṃsadiso kiṃvaṇṇo kiṃsaṇṭhāno dīgho vā rasso vāti attho.

**Naruttamo**ti {pb:M:0.0040} narānaṃ naresu vā uttamo pavaro seṭṭhoti naruttamo. **Iddhibala**nti ettha ijjhanaṃ iddhi nipphattiatthena paṭilābhaṭṭhena ca iddhi. Atha vā ijjhanti tāya sattā iddhā vuddhā ukkaṃsagatā hontīti {pb:P:0.0026} iddhi. Sā pana dasavidhā hoti. Yathāha –

::indent
‘‘Iddhiyoti dasa iddhiyo. Katamā dasa? Adhiṭṭhānā iddhi, vikubbanā iddhi, manomayā iddhi, ñāṇavipphārā iddhi, samādhivipphārā iddhi, ariyā iddhi, kammavipākajā iddhi, puññavato iddhi, vijjāmayā iddhi, tattha tattha sammāpayogapaccayā ijjhanaṭṭhena iddhī’’ti (paṭi. ma. 3.10).
::

Tāsaṃ idaṃ nānattaṃ – pakatiyā eko bahukaṃ āvajjeti, sataṃ vā sahassaṃ vā āvajjitvā ñāṇena adhiṭṭhāti ‘‘bahuko homī’’ti (paṭi. ma. 3.10) evaṃ vibhajitvā dassitā iddhi adhiṭṭhānavasena nipphannattā **adhiṭṭhānā iddhi** nāma. Tassāyamattho – abhiññāpādakaṃ catutthajjhānaṃ samāpajjitvā tato vuṭṭhāya sace sataṃ icchati ‘‘sataṃ homi, sataṃ homī’’ti kāmāvacaraparikammacittehi parikammaṃ katvā puna abhiññāpādakaṃ jhānaṃ samāpajjitvā tato vuṭṭhāya puna āvajjitvā adhiṭṭhāti, adhiṭṭhānacittena saheva sataṃ hoti. Sahassādīsupi eseva nayo.

Tattha pādakajjhānacittaṃ nimittārammaṇaṃ parikammacittāni satārammaṇāni vā sahassādīsu aññatarārammaṇāni vā, tāni ca kho vaṇṇavasena, no paṇṇattivasena. Adhiṭṭhānacittampi satārammaṇameva, taṃ pana appanācittaṃ viya gotrabhuanantarameva uppajjati rūpāvacaracatutthajhānikaṃ{pb:V:0.0035}. So pana pakativaṇṇaṃ vijahitvā kumāravaṇṇaṃ vā dasseti nāgavaṇṇaṃ vā dasseti. Supaṇṇavaṇṇaṃ vā…pe… vividhampi senābyūhaṃ vā dassetīti (paṭi. ma. 3.13) evaṃ āgatā iddhi pakativaṇṇavijahanavikāravasena pavattattā **vikubbaniddhi** nāma.

‘‘Idha bhikkhu imamhā kāyā aññaṃ kāyaṃ abhinimmināti rūpiṃ manomayaṃ sabbaṅgapaccaṅgiṃ ahīnindriya’’nti (paṭi. ma. 3.14) iminā nayena āgatā iddhi sarīrasseva abbhantare aññassa manomayassa sarīrassa nipphattivasena pavattattā **manomayiddhi** nāma.

Ñāṇuppattito pubbe vā pacchā vā taṅkhaṇe vā tena attabhāvena paṭilabhitabbaarahattañāṇānubhāvena nibbatto viseso {pb:M:0.0041} **ñāṇavipphāro iddhi** nāma. Āyasmato bākulassa ca āyasmato saṃkiccassa ca ñāṇavipphārā iddhi, tesaṃ vatthu cettha kathetabbaṃ (a. ni. aṭṭha. 1.1.226).

Samādhito pubbe vā pacchā vā taṅkhaṇe vā samathānubhāvena nibbatto viseso **samādhivipphārā iddhi** nāma. Āyasmato sāriputtassa samādhivipphārā iddhi (udā. 34), āyasmato sañjīvassa samādhivipphārā iddhi (ma. ni. 1.507), āyasmato khāṇukoṇḍaññassa samādhivipphārā iddhi (dha. pa. aṭṭha. 1.khāṇukoṇḍaññattheravatthu), uttarāya upāsikāya samādhivipphārā iddhi (dha. pa. aṭṭha. 2.uttarāupāsikāvatthu; a. ni. aṭṭha. 1.1.262), sāmāvatiyā upāsikāya samādhivipphārā iddhīti (dha. pa. aṭṭha. 1.sāmāvatīvatthu; a. ni. aṭṭha. 1.1.260-261) tesaṃ vatthūnettha kathetabbāni, ganthavitthāradosaparihāratthaṃ pana mayā na vitthāritāni.

Katamā ariyā iddhi? Idha bhikkhu sace ākaṅkhati ‘‘paṭikkūle appaṭikkūlasaññī {pb:P:0.0027} vihareyya’’nti appaṭikkūlasaññī tattha viharati, sace ākaṅkhati ‘‘appaṭikkūle paṭikkūlasaññī vihareyya’’nti paṭikkūlasaññī tattha viharati…pe… upekkhako tattha viharati sato sampajānoti (paṭi. ma. 3.17). Ayañhi cetovasippattānaṃ ariyānaṃyeva sambhavato **ariyā iddhi** nāma.

Katamā kammavipākajā iddhi? Sabbesaṃ pakkhīnaṃ sabbesaṃ devānaṃ paṭhamakappikānaṃ manussānaṃ ekaccānañca {pb:V:0.0036} vinipātikānaṃ vehāsagamanādikā **kammavipākajā iddhi** nāma. Katamā puññavato iddhi? Rājā cakkavattī vehāsaṃ gacchati saddhiṃ caturaṅginiyā senāya. Jaṭilakassa gahapatissa asītihattho suvaṇṇapabbato nibbatti. Ayaṃ **puññavato iddhi** nāma. Ghosakassa gahapatino (dha. pa. aṭṭha. 1.kumbhaghosakaseṭṭhivatthu) sattasu ṭhānesu māraṇatthāya upakkame katepi arogabhāvo **puññavato iddhi**. Meṇḍakaseṭṭhissa (dha. pa. aṭṭha. 2.meṇḍakaseṭṭhivatthu) aṭṭhakarīsamatte padese sattaratanamayānaṃ meṇḍakānaṃ pātubhāvo **puññavato iddhi**.

Katamā vijjāmayā iddhi? Vijjādharā vijjaṃ parijappitvā vehāsaṃ gacchanti, ākāse antalikkhe hatthimpi dassenti…pe… vividhampi senābyūhaṃ dassentīti (paṭi. ma. 3.18). Ādinayappavattā **vijjāmayā iddhi** nāma. Taṃ taṃ kammaṃ katvā nibbatto {pb:M:0.0042} viseso ‘sammāpayogapaccayā ijjhanaṭṭhena iddhī’ti ayaṃ **tattha tattha sammāpayogapaccayā ijjhanaṭṭhena iddhi** nāma. Imissā dasavidhāya iddhiyā balaṃ iddhibalaṃ nāma, idaṃ mayhaṃ iddhibalaṃ na jānantīti attho (visuddhi. 2.375 ādayo).

**Paññābala**nti sabbalokiyalokuttaraguṇavisesadāyakaṃ arahattamaggapaññābalaṃ adhippetaṃ, tampi ete na jānanti. Keci ‘‘channaṃ asādhāraṇañāṇānametaṃ adhivacanaṃ paññābala’’nti vadanti. **Buddhabala**nti ettha buddhabalaṃ nāma buddhānubhāvo, dasabalañāṇāni vā. Tattha dasabalañāṇāni nāma ṭhānāṭṭhānañāṇaṃ, atītānāgatapaccuppannakammavipākajānanañāṇaṃ, sabbatthagāminipaṭipadāñāṇaṃ, anekadhātunānādhātulokajānanañāṇaṃ, nānādhimuttikañāṇaṃ, āsayānusayañāṇaṃ, jhānavimokkhasamādhisamāpattīnaṃ saṃkilesavodānavuṭṭhānesu yathābhūtañāṇaṃ, pubbenivāsānussatiñāṇaṃ, cutūpapātañāṇaṃ, āsavakkhayañāṇanti imāni dasa. Imesaṃ dasannaṃ ñāṇānaṃ adhivacanaṃ buddhabalanti. **Edisa**nti īdisaṃ, ayameva vā pāṭho.

**Handā**ti vavassaggatthe nipāto. **Aha**nti attānaṃ niddisati. Kiṃ vuttaṃ hoti? Yasmā panete mama ñātakā buddhabalaṃ vā buddhaguṇe vā na jānanti, kevalaṃ attano {pb:P:0.0028} moghajiṇṇabhāvaṃ nissāya mānavasena sabbalokajeṭṭhaseṭṭhaṃ maṃ na vandanti. Tasmā tesaṃ mānaketu atthi, taṃ bhañjitvā vandanatthaṃ buddhabalaṃ dasseyyanti vuttaṃ hoti. **Dassayissāmī**ti dasseyyaṃ. ‘‘Dassessāmī’’ti ca pāṭho, soyevattho. **Buddhabala**nti buddhānubhāvaṃ, buddhañāṇavisesaṃ vā. **Anuttara**nti niruttaraṃ. **Caṅkama**nti caṅkamitabbaṭṭhānaṃ vuccati. **Māpayissāmī**ti māpeyyaṃ. ‘‘Caṅkamanaṃ māpessāmī’’ti ca pāṭho, soyevattho. **Nabhe**ti ākāse. **Sabbaratanamaṇḍita**nti sabbehi ratijananaṭṭhena ratanehi muttā-maṇi-veḷuriya-saṅkha-silā-pavāḷa-rajata-suvaṇṇa-masāragalla-lohitaṅkehi {pb:V:0.0037} dasahi dasahi maṇḍito alaṅkato sabbaratanamaṇḍito, taṃ sabbaratanamaṇḍitaṃ. ‘‘Nabhe ratanamaṇḍita’’nti paṭhanti keci.

Athevaṃ bhagavatā cintitamatte dasasahassacakkavāḷavāsino bhummādayo devā pamuditahadayā sādhukāramadaṃsu. Tamatthaṃ pakāsentehi saṅgītikārakehi –

::hangnum
6\.
::

::gatha1
‘‘Bhummā {pb:M:0.0043} mahārājikā tāvatiṃsā, yāmā ca devā tusitā ca nimmitā;
::

::gathalast
Paranimmitā yepi ca brahmakāyikā, ānanditā vipulamakaṃsu ghosa’’nti. –
::

::unindented
Ādigāthāyo ṭhapitāti veditabbā.
::

Tattha **bhummā**ti bhummaṭṭhā, pāsāṇapabbatavanarukkhādīsu ṭhitā. **Mahārājikā**ti mahārājapakkhikā. Bhummaṭṭhānaṃ devatānaṃ saddaṃ sutvā ākāsaṭṭhakadevatā, tato abbhavalāhakā devatā, tato uṇhavalāhakā devatā, tato sītavalāhakā devatā, tato vassavalāhakā devatā, tato vātavalāhakā devatā, tato cattāro mahārājāno, tato tāvatiṃsā, tato yāmā, tato tusitā, tato nimmānaratī, tato paranimmitavasavattī, tato brahmakāyikā, tato brahmapurohitā, tato mahābrahmāno, tato parittābhā, tato appamāṇābhā, tato ābhassarā, tato parittasubhā, tato appamāṇasubhā, tato subhakiṇhā, tato vehapphalā, tato avihā, tato atappā, tato sudassā, tato sudassī, tato akaniṭṭhā devatā saddaṃ sutvā mahantaṃ saddaṃ akaṃsu. Asaññino ca arūpāvacarasatte ca ṭhapetvā sotāyatanapavattiṭṭhāne sabbe devamanussanāgādayo pītivasaṃ gatahadayā ukkuṭṭhisaddamakaṃsūti attho. **Ānanditā**ti pamuditahadayā, sañjātapītisomanassā hutvāti attho. **Vipula**nti puthulaṃ.

Atha satthā cintitasamanantarameva odātakasiṇasamāpattiṃ samāpajjitvā – ‘‘dasasu cakkavāḷasahassesu āloko hotū’’ti {pb:P:0.0029} adhiṭṭhāsi. Tena adhiṭṭhānacittena saheva āloko ahosi pathavito paṭṭhāya yāva akaniṭṭhabhavanā. Tena vuttaṃ –

::hangnum
7\.
::

::gatha1
‘‘Obhāsitā ca pathavī sadevakā, puthū ca lokantarikā asaṃvutā;
::

::gathalast
Tamo ca tibbo vihato tadā ahu, disvāna accherakaṃ pāṭihīra’’nti.
::

Tattha {pb:V:0.0038}{pb:M:0.0044} **obhāsitā**ti pakāsitā. **Pathavī**ti etthāyaṃ pathavī catubbidhā – kakkhaḷapathavī, sasambhārapathavī, nimittapathavī, sammutipathavīti. Tāsu ‘‘katamā cāvuso, ajjhattikā pathavīdhātu? Yaṃ ajjhattaṃ paccattaṃ kakkhaḷaṃ kharigata’’ntiādīsu (vibha. 173) vuttā ayaṃ **kakkhaḷapathavī** nāma. ‘‘Yo pana bhikkhu pathaviṃ khaṇeyya vā khaṇāpeyya vā’’tiādīsu (pāci. 85) vuttā sasambhārapathavī, ye ca kesādayo vīsati koṭṭhāsā, ayolohādayo ca bāhirā; sāpi vaṇṇādīhi sambhārehi saddhiṃ pathavīti **sasambhārapathavī** nāma. ‘‘Pathavīkasiṇameko sañjānātī’’tiādīsu (dī. ni. 3.360) **nimittapathavī** ‘‘ārammaṇapathavī’’tipi vuccati. Pathavīkasiṇajhānalābhī devaloke nibbatto āgamanavasena ‘‘pathavīdevo’’ti nāmaṃ labhati. Vuttañhetaṃ – ‘‘āpo ca devā pathavī’’tiādīsu (dī. ni. 2.340) ayaṃ **sammutipathavī,** paññattipathavī nāmāti veditabbā. Idha pana sasambhārapathavī adhippetā (ma. ni. aṭṭha. 1.2 pathavīvāravaṇṇanā).

**Sadevakā**ti sadevalokā. ‘‘Sadevatā’’tipi pāṭho atthi ce sundarataraṃ, sadevako manussaloko obhāsitoti attho. **Puthū**ti bahū. **Lokantarikā**ti asurakāyanarakānametaṃ adhivacanaṃ, tā pana tiṇṇaṃ cakkavāḷānaṃ antarā ekā lokantarikā hoti, tiṇṇaṃ sakaṭacakkānaṃ aññamaññaṃ āhacca ṭhitānaṃ majjhe okāso viya ekeko lokantarikanirayo, parimāṇato aṭṭhayojanasahasso hoti. **Asaṃvutā**ti heṭṭhā appatiṭṭhā. **Tamo cā**ti andhakāro. **Tibbo**ti bahalo ghano. Candimasūriyālokābhāvato niccandhakārova hoti. **Vihato**ti viddhasto. **Tadā**ti yadā pana bhagavā sattesu kāruññataṃ paṭicca pāṭihāriyakaraṇatthaṃ ālokaṃ phari, tadā so tamo tibbo lokantarikāsu ṭhito, vihato viddhasto ahosīti attho.

**Accheraka**nti accharāpaharaṇayoggaṃ, vimhayavasena aṅgulīhi paharaṇayogganti attho. **Pāṭihīra**nti paṭipakkhaharaṇato pāṭihīraṃ. Paṭiharati sattānaṃ diṭṭhimānopagatāni {pb:P:0.0030} cittānīti vā pāṭihīraṃ, appasannānaṃ sattānaṃ pasādaṃ paṭiāharatīti vā pāṭihīraṃ. ‘‘Pāṭihera’’ntipi pāṭho, soyevattho. Ettha ālokavidhānavisesassetaṃ adhivacanaṃ. **Disvāna accherakaṃ** {pb:M:0.0045} **pāṭihīra**nti ettha devā ca manussā ca lokantarikāsu nibbattasattāpi ca taṃ bhagavato pāṭihāriyaṃ disvā paramappītisomanassaṃ agamaṃsūti idaṃ vacanaṃ āharitvā attho daṭṭhabbo, itarathā na pubbena vā paraṃ, na parena vā pubbaṃ yujjati.

Idāni {pb:V:0.0039} na kevalaṃ manussalokesuyeva āloko atthi, sabbattha tividhepi saṅkhārasattokāsasaṅkhāte loke ālokoyevāti dassanatthaṃ –

::hangnum
8\.
::

::gatha1
‘‘Sadevagandhabbamanussarakkhase,
::

::gatha2
Ābhā uḷārā vipulā ajāyatha;
::

::gatha3
Imasmiṃ loke parasmiñcobhayasmiṃ,
::

::gathalast
Adho ca uddhaṃ tiriyañca vitthata’’nti. – ayaṃ gāthā vuttā;
::

Tattha **devā**ti sammutidevā upapattidevā visuddhidevāti sabbepi devā idha saṅgahitā. Devā ca gandhabbā ca manussā ca rakkhasā ca devagandhabbamanussarakkhasā. Saha devagandhabbamanussarakkhasehīti **sadevagandhabbamanussarakkhaso**. Ko pana so? Loko, tasmiṃ sadevagandhabbamanussarakkhase loke. **Ābhā**ti āloko. **Uḷārā**ti etthāyaṃ uḷāra-saddo madhuraseṭṭhavipulādīsu dissati. Tathā hesa ‘‘uḷārāni khādanīyabhojanīyāni khādanti bhuñjantī’’tiādīsu (ma. ni. 1.366) madhure dissati. ‘‘Uḷārāya kho pana bhavaṃ vacchāyano pasaṃsāya samaṇaṃ gotamaṃ pasaṃsatī’’tiādīsu (ma. ni. 1.288) seṭṭhe. ‘‘Atikkamma devānaṃ devānubhāvaṃ appamāṇo uḷāro obhāso’’tiādīsu (dī. ni. 2.32; ma. ni. 3.201) vipule. Svāyaṃ idha seṭṭhe daṭṭhabbo (dī. ni. aṭṭha. 3.142; vi. va. aṭṭha. 1). **Vipulā**ti appamāṇā. **Ajāyathā**ti uppajji udapādi pavattittha. **Imasmiṃ loke parasmiñcā**ti imasmiṃ manussaloke ca parasmiṃ devaloke cāti attho. **Ubhayasmi**nti tadubhayasmiṃ, ajjhattabahiddhādīsu viya daṭṭhabbaṃ. **Adho cā**ti avīciādīsu nirayesu. **Uddha**nti bhavaggatopi uddhaṃ ajaṭākāsepi. **Tiriyañcā**ti tiriyatopi dasasu cakkavāḷasahassesu. **Vitthata**nti visaṭaṃ. Andhakāraṃ vidhamitvā vuttappakāraṃ lokañca {pb:P:0.0031} padesañca ajjhottharitvā ābhā {pb:M:0.0046} pavattitthāti attho. Atha vā **tiriyañca vitthata**nti tiriyato vitthataṃ mahantaṃ, appamāṇaṃ padesaṃ ābhā pharitvā aṭṭhāsīti attho.

Atha bhagavā dasasahassacakkavāḷesu ālokapharaṇaṃ katvā abhiññāpādakaṃ catutthajjhānaṃ samāpajjitvā tato vuṭṭhāya āvajjitvā adhiṭṭhānacittena ākāsamabbhuggantvā tesaṃ ñātīnaṃ sīsesu pādapaṃsuṃ okiramāno viya mahatiyā devamanussaparisāya majjhe yamakapāṭihāriyaṃ dasseti. Taṃ pana pāḷito evaṃ veditabbaṃ (paṭi. ma. 1.116) –

::indent
‘‘Katamaṃ {pb:V:0.0040} tathāgatassa yamakapāṭihīre ñāṇaṃ? Idha tathāgato yamakapāṭihīraṃ karoti asādhāraṇaṃ sāvakehi uparimakāyato aggikkhandho pavattati, heṭṭhimakāyato udakadhārā pavattati. Heṭṭhimakāyato aggikkhandho pavattati, uparimakāyato udakadhārā pavattati…pe… puratthimakāyato aggikkhandho pavattati, pacchimakāyato udakadhārā pavattati. Pacchimakāyato aggikkhandho pavattati, puratthimakāyato udakadhārā pavattati…pe… dakkhiṇaakkhito aggikkhandho pavattati, vāmaakkhito udakadhārā pavattati. Vāmaakkhito aggikkhandho pavattati, dakkhiṇaakkhito udakadhārā pavattati…pe… dakkhiṇakaṇṇasotato aggikkhandho pavattati, vāmakaṇṇasotato udakadhārā pavattati. Vāmakaṇṇasotato aggikkhandho pavattati, dakkhiṇakaṇṇasotato udakadhārā pavattati…pe… dakkhiṇanāsikāsotato aggikkhandho pavattati, vāmanāsikāsotato udakadhārā pavattati. Vāmanāsikāsotato aggikkhandho pavattati, dakkhiṇanāsikāsotato udakadhārā pavattati…pe… dakkhiṇaaṃsakūṭato aggikkhandho pavattati, vāmaaṃsakūṭato udakadhārā pavattati. Vāmaaṃsakūṭato aggikkhandho pavattati, dakkhiṇaaṃsakūṭato udakadhārā pavattati…pe… dakkhiṇahatthato aggikkhandho pavattati, vāmahatthato udakadhārā pavattati. Vāmahatthato aggikkhandho pavattati, dakkhiṇahatthato udakadhārā pavattati…pe… dakkhiṇapassato aggikkhandho pavattati, vāmapassato udakadhārā pavattati. Vāmapassato {pb:M:0.0047} aggikkhandho pavattati, dakkhiṇapassato udakadhārā pavattati…pe… dakkhiṇapādato aggikkhandho pavattati, vāmapādato udakadhārā pavattati. Vāmapādato aggikkhandho pavattati, dakkhiṇapādato udakadhārā pavattati…pe… aṅgulaṅgulehi aggikkhandho pavattati, aṅgulantarikāhi udakadhārā pavattati. Aṅgulantarikāhi aggikkhandho pavattati, aṅgulaṅgulehi udakadhārā pavattati…pe… ekekalomato aggikkhandho pavattati, ekekalomato udakadhārā pavattati. Lomakūpato lomakūpato aggikkhandho pavattati, lomakūpato lomakūpato udakadhārā pavattati – channaṃ vaṇṇānaṃ nīlānaṃ pītakānaṃ lohitakānaṃ odātānaṃ mañjiṭṭhānaṃ pabhassarānaṃ.
::

::indent
‘‘Bhagavā caṅkamati, nimmito tiṭṭhati vā nisīdati vā seyyaṃ vā kappeti. Bhagavā tiṭṭhati, nimmito caṅkamati vā nisīdati vā seyyaṃ vā kappeti. Bhagavā nisīdati, nimmito caṅkamati vā tiṭṭhati vā seyyaṃ vā kappeti. Bhagavā seyyaṃ kappeti, nimmito caṅkamati vā tiṭṭhati vā nisīdati vā. Nimmito caṅkamati, bhagavā tiṭṭhati vā nisīdati vā seyyaṃ vā kappeti. Nimmito tiṭṭhati, bhagavā caṅkamati vā nisīdati vā seyyaṃ vā kappeti. Nimmito nisīdati, bhagavā caṅkamati vā {pb:V:0.0041} tiṭṭhati vā seyyaṃ vā kappeti. Nimmito seyyaṃ kappeti, bhagavā caṅkamati vā tiṭṭhati vā nisīdati vā, idaṃ tathāgatassa yamakapāṭihīre ñāṇanti veditabbaṃ’’.
::

Tassa pana bhagavato tejokasiṇasamāpattivasena uparimakāyato aggikkhandho pavattati. Āpokasiṇasamāpattivasena heṭṭhimakāyato udakadhārā pavattatīti puna udakadhārāya pavattaṭṭhānato aggikkhandho pavattati, aggikkhandhassa pavattaṭṭhānato udakadhārā pavattatīti dassetuṃ, ‘‘heṭṭhimakāyato aggikkhandho pavattati, uparimakāyato udakadhārā pavattatī’’ti vuttanti veditabbā. Eseva nayo sesapadesupi. Aggikkhandho panettha udakadhārāya asammissova ahosi. Tathā udakadhārā aggikkhandhena. Rasmīsu pana dutiyā dutiyā rasmi purimāya purimāya yamakā viya ekakkhaṇe pavattati. Dvinnañca cittānaṃ ekakkhaṇe pavatti nāma {pb:M:0.0048} natthi, buddhānaṃ pana bhavaṅgaparivāsassa lahukatāya pañcahākārehi ciṇṇavasitāya etā rasmiyo ekakkhaṇe viya pavattanti, tassā pana rasmiyā āvajjanaparikammādhiṭṭhānāni visuṃyeva. Nīlarasmiatthāya hi bhagavā {pb:P:0.0032} nīlakasiṇaṃ samāpajjati. Pītarasmiādīnaṃ atthāya pītakasiṇādīni samāpajjati.

Evaṃ bhagavato yamakapāṭihīre kayiramāne sakalassāpi dasasahassacakkavāḷassa alaṅkārakaraṇakālo viya ahosi. Tena vuttaṃ –

::hangnum
9\.
::

::gatha1
‘‘Sattuttamo anadhivaro vināyako, satthā ahū devamanussapūjito;
::

::gathalast
Mahānubhāvo satapuññalakkhaṇo, dassesi accherakaṃ pāṭihīra’’nti.
::

Tattha **sattuttamo**ti attano sīlādīhi guṇehi sabbesu sattesu uttamo pavaro seṭṭhoti sattuttamo, sattānaṃ vā uttamo sattuttamo. **Satta**nti hi ñāṇassa nāmaṃ, tena dasabalacatuvesārajjachaasādhāraṇañāṇasaṅkhātena sattena seṭṭho uttamoti sattuttamo, samānādhikaraṇavasena satto uttamoti vā sattuttamo. Yadi evaṃ ‘‘uttamasatto’’ti vattabbaṃ uttama-saddassa pubbanipātapāṭhato. Na panesa bhedo aniyamato bahulavacanato ca naruttamapurisuttamanaravarādi-saddā viya daṭṭhabbo. Atha vā sattaṃ uttamaṃ yassa so sattuttamo, idhāpi ca uttama-saddassa pubbanipāto bhavati. Uttamasattoti visesanassa pubbanipātapāṭhato ‘‘cittagū paddhagū’’ti ettha viyāti nāyaṃ doso. Ubhayavisesanato vā āhitaggiādipāṭho viya daṭṭhabbo. **Vināyako**ti bahūhi vinayanūpāyehi satte vineti dametīti vināyako. **Satthā**ti {pb:V:0.0042} diṭṭhadhammikasamparāyikatthehi yathārahaṃ satte anusāsatīti satthā. **Ahū**ti ahosi. **Devamanussapūjito**ti dibbehi pañcakāmaguṇehi dibbanti kīḷantīti devā. Manassa ussannattā manussā, devā ca manussā ca devamanussā, devamanussehi {pb:M:0.0049} pūjito devamanussapūjito. Pupphādipūjāya ca paccayapūjāya ca pūjito, apacitoti attho. Kasmā pana devamanussānameva gahaṇaṃ kataṃ, nanu bhagavā tiracchānagatehipi āravāḷakāḷāpalāladhanapālapālileyyakanāgādīhi sātāgirāḷavakahemavatasūcilomakharalomayakkhādīhi vinipātagatehipi pūjitoyevāti? Saccamevetaṃ, ukkaṭṭhaparicchedavasena sabbapuggalaparicchedavasena cetaṃ vuttanti veditabbaṃ. **Mahānubhāvo**ti mahatā buddhānubhāvena samannāgato. **Satapuññalakkhaṇo**ti anantesu cakkavāḷesu sabbe sattā ekekaṃ puññakammaṃ satakkhattuṃ kareyyuṃ ettakehi janehi katakammaṃ bodhisatto sayameva ekako sataguṇaṃ katvā nibbatto. Tasmā ‘‘satapuññalakkhaṇo’’ti vuccati. Keci pana ‘‘satena satena puññakammena nibbattaekekalakkhaṇo’’ti vadanti. ‘‘Evaṃ sante yo koci buddho bhaveyyā’’ti taṃ aṭṭhakathāsu paṭikkhittaṃ. **Dassesī**ti {pb:P:0.0033} sabbesaṃ devamanussānaṃ ativimhayakaraṃ yamakapāṭihāriyaṃ dassesi.

Atha satthā ākāse pāṭihāriyaṃ katvā mahājanassa cittācāraṃ oloketvā tassa ajjhāsayānukūlaṃ dhammakathaṃ caṅkamanto kathetukāmo ākāse dasasahassacakkavāḷavitthataṃ sabbaratanamayaṃ ratanacaṅkamaṃ māpesi. Tena vuttaṃ –

::hangnum
10\.
::

::gatha1
‘‘So yācito devavarena cakkhumā, atthaṃ samekkhitvā tadā naruttamo;
::

::gathalast
Caṅkamaṃ māpayi lokanāyako, suniṭṭhitaṃ sabbaratananimmita’’nti.
::

Tattha **so**ti so satthā. **Yācito**ti paṭhamameva aṭṭhame sattāhe dhammadesanāya yācitoti attho. **Devavarenā**ti sahampatibrahmunā. **Cakkhumā**ti ettha cakkhatīti cakkhu, samavisamaṃ vibhāvayatīti attho. Taṃ pana cakkhu duvidhaṃ – ñāṇacakkhu, maṃsacakkhūti. Tattha ñāṇacakkhu pañcavidhaṃ – buddhacakkhu, dhammacakkhu, samantacakkhu, dibbacakkhu, paññācakkhūti. Tesu **buddhacakkhu** nāma āsayānusayañāṇañceva indriyaparopariyattañāṇañca, yaṃ ‘‘buddhacakkhunā lokaṃ volokento’’ti (dī. ni. 2.69; ma. ni. 1.283; 2.339; saṃ. ni. 1.172; mahāva. 9) āgataṃ. **Dhammacakkhu** nāma heṭṭhimā {pb:M:0.0050} tayo maggā tīṇi ca phalāni, yaṃ ‘‘virajaṃ vītamalaṃ dhammacakkhuṃ udapādī’’ti (dī. ni. 1.355; saṃ. ni. 5.1081; mahāva. 16; paṭi. ma. 2.30) āgataṃ. **Samantacakkhu** nāma sabbaññutaññāṇaṃ{pb:V:0.0043}, yaṃ ‘‘tathūpamaṃ dhammamayaṃ, sumedha, pāsādamāruyha samantacakkhū’’ti (dī. ni. 2.70; ma. ni. 1.282; 2.338; saṃ. ni. 1.172; mahāva. 8) āgataṃ. **Dibbacakkhu** nāma ālokavaḍḍhanena uppannābhiññācittena sampayuttañāṇaṃ, yaṃ ‘‘dibbena cakkhunā visuddhenā’’ti (ma. ni. 1.148, 284, 385, 432; 2.341; 3.82, 261; mahāva. 10) āgataṃ. **Paññācakkhu** nāma ‘‘cakkhuṃ udapādi, ñāṇaṃ udapādī’’ti (saṃ. ni. 5.1082; mahāva. 15; kathā. 405; paṭi. ma. 2.30) ettha pubbenivāsādiñāṇaṃ paññācakkhūti āgataṃ.

**Maṃsacakkhu** nāma ‘‘cakkhuñca paṭicca rūpe cā’’ti (ma. ni. 1.204, 400; 3.421, 425-426; saṃ. ni. 2.43; 4.60; kathā. 465, 467) ettha pasādamaṃsacakkhu vuttaṃ (dī. ni. aṭṭha. 1.213). Taṃ pana duvidhaṃ – sasambhāracakkhu pasādacakkhūti. Tesu yvāyaṃ akkhikūpake akkhipattakehi parivārito maṃsapiṇḍo yattha catasso dhātuyo vaṇṇagandharasojā sambhavo jīvitaṃ bhāvo cakkhupasādo kāyapasādoti {pb:P:0.0034} saṅkhepato terasa sambhārā honti. Vitthārato pana sambhavamānāni catusamuṭṭhānāni chattiṃsa jīvitaṃ bhāvo cakkhupasādo kāyapasādoti ime kammasamuṭṭhānā cattāro cāti sasambhārā honti, idaṃ **sasambhāracakkhu** nāma. Yaṃ pana setamaṇḍalaparicchinnena kaṇhamaṇḍalena parivārite diṭṭhamaṇḍale sanniviṭṭhaṃ rūpadassanasamatthaṃ pasādamattaṃ, idaṃ **pasādacakkhu** nāma. Sabbāni panetāni ekavidhāni aniccato saṅkhatato, duvidhāni sāsavānāsavato lokiyalokuttarato, tividhāni bhūmito upādiṇṇattikato, catubbidhāni ekantaparittaappamāṇāniyatārammaṇato, pañcavidhāni rūpanibbānārūpasabbārammaṇānārammaṇavasena, chabbidhāni honti buddhacakkhādivasena. Iccevametāni vuttappakārāni cakkhūni assa bhagavato santīti bhagavā **cakkhumā**ti vuccati. **Atthaṃ samekkhitvā**ti caṅkamaṃ māpetvā, dhammadesanānimittaṃ devamanussānaṃ hitatthaṃ upaparikkhitvā upadhāretvāti adhippāyo. **Māpayī**ti māpesi. **Lokanāyako**ti saggamokkhābhimukhaṃ lokaṃ nayatīti lokanāyako. **Suniṭṭhita**nti suṭṭhu niṭṭhitaṃ, pariyositanti attho. **Sabbaratananimmita**nti dasavidharatanamayaṃ.

Idāni {pb:M:0.0051} bhagavato tividhapāṭihāriyasampattidassanatthaṃ –

::hangnum
11\.
::

::gatha1
‘‘Iddhī ca ādesanānusāsanī, tipāṭihīre bhagavā vasī ahu;
::

::gathalast
Caṅkamaṃ māpayi lokanāyako, suniṭṭhitaṃ sabbaratananimmita’’nti. – vuttaṃ;
::

Tattha {pb:V:0.0044} **iddhī**ti iddhividhaṃ iddhipāṭihāriyaṃ nāma. Taṃ pana ekopi hutvā bahudhā hoti, bahudhāpi hutvā eko hotītiādinayappavattaṃ (dī. ni. 1.239; ma. ni. 1.147; paṭi. ma. 3.10). **Ādesanā**ti parassa cittācāraṃ ñatvā kathanaṃ ādesanāpāṭihāriyaṃ, taṃ sāvakānañca buddhānañca satatadhammadesanā. **Anusāsanī**ti anusāsanipāṭihāriyaṃ, tassa tassa ajjhāsayānukūlamovādoti attho. Iti etāni tīṇi pāṭihāriyāni. Tattha iddhipāṭihāriyena anusāsanipāṭihāriyaṃ mahāmoggallānassa āciṇṇaṃ, ādesanāpāṭihāriyena anusāsanipāṭihāriyaṃ dhammasenāpatissa, anusāsanipāṭihāriyaṃ pana buddhānaṃ satatadhammadesanā. **Tipāṭihīre**ti {pb:P:0.0035} etesu tīsu pāṭihāriyesūti attho. **Bhagavā**ti idaṃ guṇavisiṭṭhasattuttamagarugāravādhivacanaṃ. Vuttañhetaṃ porāṇehi –

::gatha1
‘‘Bhagavāti vacanaṃ seṭṭhaṃ, bhagavāti vacanamuttamaṃ;
::

::gathalast
Garugāravayutto so, bhagavā tena vuccatī’’ti. (visuddhi. 1.142; ma. ni. aṭṭha. 1.mūlapariyāyasuttavaṇṇanā; pārā. aṭṭha. 1.1 verañjakaṇḍavaṇṇanā; itivu. aṭṭha. nidānavaṇṇanā; mahāni. aṭṭha. 50);
::

**Vasī**ti etasmiṃ tividhepi pāṭihāriye vasippatto, ciṇṇavasīti attho. **Vasiyo** nāma pañca vasiyo – āvajjanasamāpajjanaadhiṭṭhānavuṭṭhānapaccavekkhaṇasaṅkhātā. Tatra yaṃ yaṃ jhānaṃ yathicchakaṃ yadicchakaṃ yāvaticchakaṃ āvajjati āvajjanāya dandhāyitattaṃ natthīti sīghaṃ āvajjetuṃ samatthatā **āvajjanavasī** nāma. Tathā yaṃ yaṃ jhānaṃ yathicchakaṃ…pe… samāpajjati samāpajjanāya dandhāyitattaṃ natthīti sīghaṃ samāpajjanasamatthatā **samāpajjanavasī** nāma. Dīghaṃ kālaṃ ṭhapetuṃ samatthatā **adhiṭṭhānavasī** nāma. Tatheva lahuṃ vuṭṭhātuṃ samatthatā **vuṭṭhānavasī** nāma. **Paccavekkhaṇavasī** {pb:M:0.0052} pana paccavekkhaṇajavanāneva honti tāni āvajjanānantarāneva hutvā uppajjantīti āvajjanavasiyā eva vuttāni. Iti imāsu pañcasu vasīsu ciṇṇavasitā vasī nāma hoti. Tena vuttaṃ – ‘‘tipāṭihīre bhagavā vasī ahū’’ti.

Idāni tassa ratanacaṅkamassa nimmitavidhānassa dassanatthaṃ –

::hangnum
12\.
::

::gatha1
‘‘Dasasahassīlokadhātuyā, sinerupabbatuttame;
::

::gathalast
Thambheva dassesi paṭipāṭiyā, caṅkame ratanāmaye’’ti. – ādigāthāyo vuttā;
::

Tattha {pb:V:0.0045} **dasasahassīlokadhātuyā**ti dasasu cakkavāḷasahassesu. **Sinerupabbatuttame**ti mahāmerusaṅkhāte seṭṭhapabbate. **Thambhevā**ti thambhe viya dasacakkavāḷasahassesu ye sinerupabbatā, te paṭipāṭiyā ṭhite suvaṇṇathambhe viya katvā tesaṃ upari caṅkamaṃ māpetvā dassesīti attho. **Ratanāmaye**ti ratanamaye.

{para:13} 13\. **Dasasahassī atikkammā**ti ratanacaṅkamaṃ pana bhagavā māpento tassa ekaṃ koṭiṃ sabbapariyantaṃ pācīnacakkavāḷamukhavaṭṭiṃ ekaṃ koṭiṃ pacchimacakkavāḷamukhavaṭṭiṃ atikkamitvā ṭhitaṃ katvā māpesi. Tena vuttaṃ –

::gatha1
‘‘Dasasahassī atikkamma, caṅkamaṃ māpayī jino;
::

::gathalast
Sabbasoṇṇamayā passe, caṅkame ratanāmaye’’ti.
::

Tattha **jino**ti kilesārijayanato jino. **Sabbasoṇṇamayā passe**ti tassa pana evaṃ nimmitassa caṅkamassa {pb:P:0.0036} ubhayapassesu suvaṇṇamayā paramaramaṇīyā mariyādabhūmi ahosi, majjhe maṇimayāti adhippāyo.

{para:14} 14\. **Tulāsaṅghāṭā**ti tulāyugaḷā, tā nānāratanamayāti veditabbā. **Anuvaggā**ti anurūpā. **Sovaṇṇaphalakatthatā**ti sovaṇṇamayehi phalakehi atthatā, tulāsaṅghātānaṃ upari suvaṇṇamayo padaracchadoti attho. **Vedikā sabbasovaṇṇā**ti vedikā pana sabbāpi suvaṇṇamayā, yā panesā caṅkamanaparikkhepavedikā, sā ekāva aññehi ratanehi asammissāti attho. **Dubhato passesu nimmitā**ti ubhosu passesu nimmitā. **Da**-kāro padasandhikaro.

{para:15} 15\. **Maṇimuttāvālukākiṇṇā**ti {pb:M:0.0053} maṇimuttāmayavālukākiṇṇā. Atha vā maṇayo ca muttā ca vālukā ca maṇimuttāvālukā. Tāhi maṇimuttāvālukāhi ākiṇṇā santhatāti maṇimuttāvālukākiṇṇā. **Nimmito**ti iminākārena nimmito kato. **Ratanāmayo**ti sabbaratanamayo, caṅkamoti attho. **Obhāseti disā sabbā**ti sabbāpi dasa disā obhāseti pakāseti. **Sataraṃsīvā**ti sahassaraṃsiādicco viya. **Uggato**ti udito. Yathā pana abbhuggato sahassaraṃsi sabbāpi dasa disā obhāseti, evameva esopi sabbaratanamayo caṅkamo obhāsetīti attho.

::gathalast
Idāni {pb:V:0.0046} pana niṭṭhite caṅkame tattha bhagavato pavattidassanatthaṃ –
::

::hangnum
16\.
::

::gatha1
‘‘Tasmiṃ caṅkamane dhīro, dvattiṃsavaralakkhaṇo;
::

::gathalast
Virocamāno sambuddho, caṅkame caṅkamī jino.
::

::hangnum
17\.
::

::gatha1
‘‘Dibbaṃ mandāravaṃ pupphaṃ, padumaṃ pārichattakaṃ;
::

::gathalast
Caṅkamane okiranti, sabbe devā samāgatā.
::

::hangnum
18\.
::

::gatha1
‘‘Passanti taṃ devasaṅghā, dasasahassī pamoditā;
::

::gathalast
Namassamānā nipatanti, tuṭṭhahaṭṭhā pamoditā’’ti. – gāthāyo vuttā;
::

Tattha **dhīro**ti dhitiyutto. **Dvattiṃsavaralakkhaṇo**ti suppatiṭṭhitapādatalādīhi dvattiṃsamahāpurisalakkhaṇehi samannāgatoti attho. **Dibba**nti devaloke bhavaṃ jātaṃ dibbaṃ. **Pārichattaka**nti devānaṃ tāvatiṃsānaṃ koviḷārarukkhassa nissandena samantā yojanasataparimāṇo paramadassanīyo pāricchattakarukkho nibbatti. Yasmiṃ pupphite sakalaṃ devanagaraṃ ekasurabhigandhavāsitaṃ hoti, tassa kusumareṇuokiṇṇāni navakanakavimānāni piñjarāni hutvā khāyanti. Imassa pana pāricchattakarukkhassa pupphañca pāricchattakanti vuttaṃ. **Caṅkame okirantī**ti tasmiṃ ratanacaṅkame avakiranti, tena vuttappakārena pupphena tasmiṃ caṅkame caṅkamamānaṃ bhagavantaṃ pūjentīti attho. **Sabbe devā**ti kāmāvacaradevādayo devā. Tenāha ‘‘passanti {pb:P:0.0037} taṃ devasaṅghā’’ti. Taṃ bhagavantaṃ ratanacaṅkamane caṅkamantaṃ sakesu ālayesupi passantīti attho. **Dasasahassī**ti bhummatthe paccattavacanaṃ, dasasahassiyaṃ devasaṅghā taṃ passantīti attho. **Pamoditā**ti pamuditā. **Nipatantī**ti {pb:M:0.0054} sannipatanti. **Tuṭṭhahaṭṭhā**ti pītivasena tuṭṭhahaṭṭhā. **Pamoditā**ti idāni vattabbehi tāvatiṃsādidevehi saddhinti sambandho daṭṭhabbo, itarathā punaruttidosato na muccati. Atha vā pamoditā taṃ bhagavantaṃ passanti, tuṭṭhahaṭṭhā pamoditā tahiṃ tahiṃ sannipatantīti attho.

Idāni ye passiṃsu ye sannipatiṃsu, te sarūpato dassetuṃ –

::hangnum
19\.
::

::gatha1
‘‘Tāvatiṃsā ca yāmā ca, tusitā cāpi devatā;
::

::gatha2
Nimmānaratino devā, ye devā vasavattino;
::

::gathalast
Udaggacittā sumanā, passanti lokanāyakaṃ.
::

::hangnum
20\.
::

::gatha1
‘‘Sadevagandhabbamanussarakkhasā{pb:V:0.0047}, nāgā supaṇṇā atha vāpi kinnarā;
::

::gathalast
Passanti taṃ lokahitānukampakaṃ, nabheva accuggatacandamaṇḍalaṃ.
::

::hangnum
21\.
::

::gatha1
‘‘Ābhassarā subhakiṇhā, vehapphalā akaniṭṭhā ca devatā;
::

::gathalast
Susuddhasukkavatthavasanā, tiṭṭhanti pañjalīkatā.
::

::hangnum
22\.
::

::gatha1
‘‘Muñcanti pupphaṃ pana pañcavaṇṇikaṃ, mandāravaṃ candanacuṇṇamissitaṃ;
::

::gathalast
Bhamenti celāni ca ambare tadā, aho jino lokahitānukampako’’ti. –
::

::unindented
Imā gāthāyo vuttā.
::

Tattha **udaggacittā**ti pītisomanassavasena udaggacittā. **Sumanā**ti udaggacittattā eva sumanā. **Lokahitānukampaka**nti lokahitañca lokānukampakañca. Lokahitena vā anukampakaṃ lokahitānukampakaṃ. **Nabheva accuggatacandamaṇḍala**nti ettha ākāse abhinavoditaṃ paripuṇṇaṃ sabbopaddavavinimuttaṃ saradasamaye candamaṇḍalaṃ viya buddhasiriyā virocamānaṃ nayanānandakaraṃ passantīti attho.

**Ābhassarā**ti ukkaṭṭhaparicchedavasena vuttaṃ. Parittābhaappamāṇābhaābhassarāparittamajjhimapaṇītabhedena dutiyajjhānenābhinibbattā sabbeva gahitāti {pb:M:0.0055} veditabbā. **Subhakiṇhā**ti idaṃ ukkaṭṭhaparicchedavaseneva vuttaṃ, tasmā parittasubhaappamāṇasubhasubhakiṇhāparittādibhedena tatiyajjhānena nibbattā sabbeva gahitāti veditabbā. **Vehapphalā**ti vipulā phalāti vehapphalā. Te catutthajjhānanibbattā asaññasattehi ekatalavāsino. Heṭṭhā pana paṭhamajjhānanibbattā brahmakāyikādayo dassitā. Tasmā idha na dassitā. Cakkhusotānamabhāvato asaññasattā ca arūpino ca idha na uddiṭṭhā. **Akaniṭṭhā ca devatā**ti idhāpi ukkaṭṭhaparicchedavaseneva vuttaṃ. Tasmā avihātappasudassāsudassiakaniṭṭhasaṅkhātā pañcapi suddhāvāsā gahitāti veditabbā. **Susuddhasukkavatthavasanā**ti suṭṭhu suddhāni susuddhāni sukkāni odātāni. Susuddhāni sukkāni vatthāni nivatthāni ceva pārutāni ca yehi {pb:P:0.0038} te susuddhasukkavatthavasanā, paridahitaparisuddhapaṇḍaravatthāti attho. ‘‘Susuddhasukkavasanā’’tipi pāṭho. **Pañjalīkatā**ti katapañjalikā kamalamakulasadisaṃ añjaliṃ sirasi katvā tiṭṭhanti.

**Muñcantī**ti {pb:V:0.0048} okiranti. **Pupphaṃ panā**ti kusumaṃ pana. ‘‘Pupphāni vā’’tipi pāṭho, vacanavipariyāso daṭṭhabbo, attho panassa soyeva. **Pañcavaṇṇika**nti pañcavaṇṇaṃ – nīlapītalohitodātamañjiṭṭhakavaṇṇavasena pañcavaṇṇaṃ. **Candanacuṇṇamissita**nti candanacuṇṇena missitaṃ. **Bhamenti celānī**ti bhamayanti vatthāni. **Aho jino lokahitānukampako**ti ‘‘aho jino lokahito aho ca lokahitānukampako aho kāruṇiko’’ti evamādīni thutivacanāni uggirantā. Muñcanti pupphaṃ bhamayanti celānīti sambandho.

Idāni tehi payuttāni thutivacanāni dassetuṃ imā gāthāyo vuttā –

::hangnum
23\.
::

::gatha1
‘‘Tuvaṃ satthā ca ketū ca, dhajo yūpo ca pāṇinaṃ;
::

::gathalast
Parāyano patiṭṭhā ca, dīpo ca dvipaduttamo.
::

::hangnum
24\.
::

::gatha1
‘‘Dasasahassīlokadhātuyā, devatāyo mahiddhikā;
::

::gathalast
Parivāretvā namassanti, tuṭṭhahaṭṭhā pamoditā.
::

::hangnum
25\.
::

::gatha1
‘‘Devatā devakaññā ca, pasannā tuṭṭhamānasā;
::

::gathalast
Pañcavaṇṇikapupphehi, pūjayanti narāsabhaṃ.
::

::hangnum
26\.
::

::gatha1
‘‘Passanti taṃ devasaṅghā, pasannā tuṭṭhamānasā;
::

::gathalast
Pañcavaṇṇikapupphehi, pūjayanti narāsabhaṃ.
::

::hangnum
27\.
::

::gatha1
‘‘Aho {pb:M:0.0056} acchariyaṃ loke, abbhutaṃ lomahaṃsanaṃ;
::

::gathalast
Na medisaṃ bhūtapubbaṃ, accheraṃ lomahaṃsanaṃ.
::

::hangnum
28\.
::

::gatha1
‘‘Sakasakamhi bhavane, nisīditvāna devatā;
::

::gathalast
Hasanti tā mahāhasitaṃ, disvānaccherakaṃ nabhe.
::

::hangnum
29\.
::

::gatha1
‘‘Ākāsaṭṭhā ca bhūmaṭṭhā, tiṇapanthanivāsino;
::

::gathalast
Katañjalī namassanti, tuṭṭhahaṭṭhā pamoditā.
::

::hangnum
30\.
::

::gatha1
‘‘Yepi dīghāyukā nāgā, puññavanto mahiddhiko;
::

::gathalast
Pamoditā namassanti, pūjayanti naruttamaṃ.
::

::hangnum
31\.
::

::gatha1
‘‘Saṅgītiyo {pb:V:0.0049} pavattenti, ambare anilañjase;
::

::gathalast
Cammanaddhāni vādenti, disvānaccherakaṃ nabhe.
::

::hangnum
32\.
::

::gatha1
‘‘Saṅkhā ca paṇavā ceva, athopi ḍiṇḍimā bahū;
::

::gathalast
Antalikkhasmiṃ vajjanti, disvānaccherakaṃ nabhe.
::

::hangnum
33\.
::

::gatha1
‘‘Abbhuto vata no ajja, uppajji lomahaṃsano;
::

::gathalast
Dhuvamatthasiddhiṃ labhāma, khaṇo no paṭipādito.
::

::hangnum
34\.
::

::gatha1
‘‘Buddhoti tesaṃ sutvāna, pīti uppajji tāvade;
::

::gathalast
Buddho buddhoti kathayantā, tiṭṭhanti pañjalīkatā.
::

::hangnum
35\.
::

::gatha1
‘‘Hiṅkārā sādhukārā ca, ukkuṭṭhi sampahaṃsanaṃ;
::

::gathalast
Pajā ca vividhā gagane, vattanti pañjalīkatā.
::

::hangnum
36\.
::

::gatha1
‘‘Gāyanti seḷenti ca vādayanti ca, bhujāni pothenti ca naccayanti ca;
::

::gathalast
Muñcanti pupphaṃ pana pañcavaṇṇikaṃ, mandāravaṃ candanacuṇṇamissitaṃ.
::

::hangnum
37\.
::

::gatha1
‘‘Yathā tuyhaṃ mahāvīra, pādesu cakkalakkhaṇaṃ;
::

::gathalast
Dhajavajirapaṭākā, vaḍḍhamānaṅkusācita’’nti.
::

Tattha idhalokaparalokahitatthaṃ sāsatīti **satthā. Ketū**ti ketuno apacitikātabbaṭṭhena ketu viyāti ketu. **Dhajo**ti indadhajo samussayaṭṭhena dassanīyaṭṭhena ca tuvaṃ dhajo viyāti dhajoti. Atha {pb:M:0.0057} vā yathā hi loke yassa kassaci dhajaṃ disvāva – ‘‘ayaṃ dhajo itthannāmassā’’ti dhajavā dhajīti paññāyati, evameva bhagavā paññānibbānādhigamāya bhagavantaṃ disvāva nibbānādhigamo paññāyati. Tena vuttaṃ – **‘‘dhajo yūpo cā’’**ti. **Kūṭadantasutte** vuttānaṃ dānādiāsavakkhayañāṇapariyosānānaṃ sabbayāgānaṃ yajanatthāya samussito yūpo tuvanti attho. **Parāyano**ti paṭisaraṇaṃ. **Patiṭṭhā**ti yathā mahāpathavī sabbapāṇīnaṃ ādhārabhāvena patiṭṭhā nissayabhūtā, evaṃ tuvampi patiṭṭhābhūtā. **Dīpo cā**ti padīpo. Yathā caturaṅge tamasi vattamānānaṃ sattānaṃ āropito padīpo rūpasandassano hoti. Evaṃ avijjandhakāre vattamānānaṃ sattānaṃ paramatthasandassano padīpo tuvanti attho. Atha vā mahāsamudde bhinnanāvānaṃ sattānaṃ samuddadīpo {pb:V:0.0050} yathā patiṭṭhā {pb:P:0.0039} hoti, evaṃ tuvampi saṃsārasāgare alabbhaneyyapatiṭṭhe osīdantānaṃ pāṇīnaṃ dīpo viyāti dīpoti attho.

**Dvipaduttamo**ti dvipadānaṃ uttamo dvipaduttamo, ettha pana niddhāraṇalakkhaṇassa abhāvato chaṭṭhīsamāsassa paṭisedho natthi, niddhāraṇalakkhaṇāya chaṭṭhiyā samāso paṭisiddho. Sammāsambuddho pana apadānaṃ dvipadānaṃ catuppadānaṃ bahuppadānaṃ rūpīnaṃ arūpīnaṃ saññīnaṃ asaññīnaṃ nevasaññīnāsaññīnaṃ uttamova. Kasmā panidha ‘‘dvipaduttamo’’ti vuttoti ce? Seṭṭhataravasena. Imasmiñhi loke seṭṭho nāma uppajjamāno apadacatuppadabahuppadesupi nuppajjati. Ayaṃ dvipadesuyeva uppajjati. Kataradvipadesūti? Manussesu ceva devesu ca. Manussesu uppajjamāno tisahassimahāsahassilokadhātu vase kattuṃ samattho buddho hutvā nibbattati. Devesu uppajjamāno dasasahassilokadhātu vasavattī mahābrahmā hutvā nibbattati. So tassa kappiyakārako vā ārāmiko vā sampajjati. Iti tatopi seṭṭhataravasena ‘‘dvipaduttamo’’ti vutto.

**Dasasahassilokadhātuyā**ti dasasahassisaṅkhātāya lokadhātuyā. **Mahiddhikā**ti mahatiyā iddhiyā yuttā, mahānubhāvāti attho. **Parivāretvā**ti bhagavantaṃ samantato parikkhipitvā. **Pasannā**ti sañjātasaddhā. **Narāsabha**nti narapuṅgavaṃ. **Aho acchariya**nti ettha andhassa pabbatārohanaṃ viya niccaṃ na hotīti acchariyaṃ, accharāyogganti vā acchariyaṃ, ‘‘aho, idaṃ vimhaya’’nti accharaṃ paharituṃ yuttanti attho. **Abbhuta**nti {pb:M:0.0058} abhūtapubbaṃ abhūtanti abbhutaṃ. Ubhayampetaṃ vimhayāvahassādhivacanaṃ. **Lomahaṃsana**nti lomānaṃ uddhaggabhāvakaraṇaṃ. **Na medisaṃ bhūtapubba**nti na mayā īdisaṃ bhūtapubbaṃ, abbhutaṃ diṭṭhanti attho. Diṭṭhanti vacanaṃ āharitvā gahetabbaṃ. **Acchera**nti acchariyaṃ.

**Sakasakamhi bhavane**ti attano attano bhavane. **Nisīditvānā**ti upavissa. **Devatā**ti idaṃ pana vacanaṃ devānampi devadhītānampi sādhāraṇavacananti veditabbaṃ. **Hasantitā**ti tā devatā mahāhasitaṃ hasanti, pītivasaṃ gatahadayatāya mihitamattaṃ akatvā aṭṭahāsaṃ hasantīti attho. **Nabhe**ti ākāse.

**Ākāsaṭṭhā**ti ākāse vimānādīsu ṭhitā, eseva nayo bhūmaṭṭhesupi. **Tiṇapanthanivāsino**ti {pb:P:0.0040} tiṇaggesu ceva panthesu ca nivāsino. **Puññavanto**ti mahāpuññā. **Mahiddhikā**ti mahānubhāvā. **Saṅgītiyo pavattentī**ti devanāṭakasaṅgītiyo pavattenti, tathāgataṃ pūjanatthāya payujjantīti attho. **Ambare**ti ākāse. **Anilañjase**ti anilapathe, ambarassa anekatthattā {pb:V:0.0051} ‘‘anilañjase’’ti vuttaṃ, purimasseva vevacanaṃ. **Cammanaddhānī**ti cammavinaddhāni. Ayameva vā pāṭho, devadundubhiyoti attho. **Vādentī**ti vādayanti devatā.

**Saṅkhā**ti dhamanasaṅkhā. **Paṇavā**ti tanumajjhaturiyavisesā. **Ḍiṇḍimā**ti tiṇavākhuddakabheriyo vuccanti. **Vajjantī**ti vādayanti. **Abbhuto vata no**ti acchariyo vata nu. **Uppajjī**ti uppanno. **Lomahaṃsano**ti lomahaṃsanakaro. **Dhuva**nti yasmā pana abbhuto ayaṃ satthā loke uppanno, tasmā dhuvaṃ avassaṃ atthasiddhiṃ labhāmāti adhippāyo. **Labhāmā**ti labhissāma. **Khaṇo**ti aṭṭhakkhaṇavirahito navamo khaṇoti attho. **No**ti amhākaṃ. **Paṭipādito**ti paṭiladdho.

**Buddhoti tesaṃ sutvānā**ti buddhoti idaṃ vacanaṃ sutvā tesaṃ devānaṃ pañcavaṇṇā pīti udapādīti attho. **Tāvade**ti tasmiṃ kāle. **Hiṅkārā**ti hiṅkārasaddā, hiṃhinti yakkhādayo pahaṭṭhakāle karonti. **Sādhukārā**ti sādhukārasaddā ca pavattanti. **Ukkuṭṭhī**ti ukkuṭṭhisaddo ca unnādasaddo cāti attho. **Pajā**ti devādayo adhippetā. Keci ‘‘paṭākā vividhā gagane vattantī’’ti paṭhanti. **Gāyantī**ti buddhaguṇapaṭisaṃyuttaṃ gītaṃ gāyanti.

**Seḷentī**ti {pb:M:0.0059} mukhena seḷitasaddaṃ karonti. **Vādayantī**ti {pb:P:0.0041} mahatī vipañcikāmakaramukhādayo vīṇā ca turiyāni ca tathāgatassa pūjanatthāya vādenti payojenti. **Bhujāni pothentī**ti bhuje apphoṭenti. Liṅgavipariyāso daṭṭhabbo. **Naccanti cā**ti aññe ca naccāpenti sayañca naccanti.

**Yathā tuyhaṃ mahāvīra, pādesu cakkalakkhaṇa**nti ettha yena pakārena **yathā**. Mahāvīriyena yogato **mahāvīro. Pādesu cakkalakkhaṇa**nti tava ubhosu pādatalesu sahassāraṃ sanemikaṃ sanābhikaṃ sabbākāraparipūraṃ cakkalakkhaṇaṃ sobhatīti attho. **Cakka**-saddo panāyaṃ sampattirathaṅgairiyāpathadānaratanadhammakhuracakkalakkhaṇādīsu dissati. ‘‘Cattārimāni, bhikkhave, cakkāni yehi samannāgatānaṃ devamanussāna’’ntiādīsu (a. ni. 4.31) sampattiyaṃ dissati. ‘‘Cakkaṃva vahato pada’’ntiādīsu (dha. pa. 1) rathaṅge. ‘‘Catucakkaṃ navadvāra’’ntiādīsu (saṃ. ni. 1.29) iriyāpathe. ‘‘Dadaṃ bhuñja ca mā ca pamādo, cakkaṃ vattaya sabbapāṇina’’nti (jā. 1.7.149) ettha dāne. ‘‘Dibbaṃ cakkaratanaṃ pātubhūta’’nti (dī. ni. 2.243; 3.85; ma. ni. 3.256) ettha ratanacakke. ‘‘Mayā pavattitaṃ cakka’’nti (su. ni. 562; bu. vaṃ. 28.17) ettha pana dhammacakke. ‘‘Icchāhatassa {pb:V:0.0052} posassa, cakkaṃ bhamati matthake’’ti (jā. 1.1.104; 1.5.103) ettha khuracakke, paharaṇacakketi attho. ‘‘Pādatalesu cakkāni jātānī’’ti (dī. ni. 2.35; 3.200, 204; ma. ni. 2.386) ettha lakkhaṇe. Idhāpi lakkhaṇacakke daṭṭhabbo (ma. ni. aṭṭha. 1.148; a. ni. aṭṭha. 1.1.187; 2.4.8; paṭi. ma. aṭṭha. 2.2.44). **Dhajavajirapaṭākā, vaḍḍhamānaṅkusācita**nti dhajena ca vajirena ca paṭākāya ca vaḍḍhamānena ca aṅkusena ca ācitaṃ alaṅkataṃ parivāritaṃ pādesu cakkalakkhaṇanti attho. Cakkalakkhaṇe pana gahite sesalakkhaṇāni gahitāneva honti. Tathā asīti anubyañjanāni byāmappabhā ca. Tasmā tehi dvattiṃsamahāpurisalakkhaṇāsītianubyañjanabyāmappabhāhi samalaṅkato bhagavato kāyo sabbaphāliphullo viya pāricchattako vikasitapadumaṃ viya kamalavanaṃ vividharatanavicittaṃ viya navakanakatoraṇaṃ tārāmarīcivirājitamiva gaganatalaṃ ito cito ca vidhāvamānā vipphandamānā chabbaṇṇabuddharasmiyo muñcamāno ativiya sobhati.

Idāni {pb:M:0.0060} bhagavato rūpakāyadhammakāyasampattidassanatthaṃ –

::hangnum
38\.
::

::gatha1
‘‘Rūpe sīle samādhimhi, paññāya ca asādiso;
::

::gathalast
Vimuttiyā asamasamo, dhammacakkappavattane’’ti. – ayaṃ gāthā vuttā;
::

Tattha **rūpe**ti ayaṃ **rūpa**-saddo khandhabhavanimittapaccayasarīravaṇṇasaṇṭhānādīsu {pb:P:0.0042} dissati. Yathāha – ‘‘yaṃ kiñci rūpaṃ atītānāgatapaccuppanna’’nti (ma. ni. 1.361; 3.86, 89; vibha. 2; mahāva. 22) ettha rūpakkhandhe dissati. ‘‘Rūpūpapattiyā maggaṃ bhāvetī’’ti (dha. sa. 160-161; vibha. 624) ettha rūpabhave. ‘‘Ajjhattaṃ arūpasaññī bahiddhā rūpāni passatī’’ti (dī. ni. 3.338; ma. ni. 2.249; a. ni. 1.435-442; dha. sa. 204-205) ettha kasiṇanimitte. ‘‘Sarūpā, bhikkhave, uppajjanti pāpakā akusalā dhammā no arūpā’’ti (a. ni. 2.83) ettha paccaye. ‘‘Ākāso parivārito rūpantveva saṅkhaṃ gacchatī’’ti (ma. ni. 1.306) ettha sarīre. ‘‘Cakkhuñca paṭicca rūpe ca uppajjati cakkhuviññāṇa’’nti (ma. ni. 1.204, 400; 3.421, 425-426; saṃ. ni. 4.60; kathā. 465) ettha vaṇṇe. ‘‘Rūpappamāṇo rūpappasanno’’ti (a. ni. 4.65) ettha saṇṭhāne. Idhāpi saṇṭhāne daṭṭhabbo (a. ni. aṭṭha. 1.1.1 rūpādivaggavaṇṇanā). **Sīle**ti catubbidhe sīle. **Samādhimhī**ti tividhepi samādhimhi. **Paññāyā**ti lokiyalokuttarāya paññāya. **Asādiso**ti asadiso anupamo. **Vimuttiyā**ti phalavimuttiyā{pb:V:0.0053}. **Asamasamo**ti asamā atītā buddhā tehi asamehi buddhehi sīlādīhi samoti asamasamo. Ettāvatā bhagavato rūpakāyasampatti dassitā.

Idāni bhagavato kāyabalādiṃ dassetuṃ –

::hangnum
39\.
::

::gatha1
‘‘Dasanāgabalaṃ kāye, tuyhaṃ pākatikaṃ balaṃ;
::

::gathalast
Iddhibalena asamo, dhammacakkappavattane’’ti. – vuttaṃ;
::

Tattha **dasanāgabala**nti dasachaddantanāgabalaṃ. Duvidhañhi tathāgatassa balaṃ – kāyabalaṃ, ñāṇabalañcāti. Tattha kāyabalaṃ hatthikulānusārena veditabbaṃ. Kathaṃ?

::gatha1
‘‘Kāḷāvakañca {pb:M:0.0061} gaṅgeyyaṃ, paṇḍaraṃ tambapiṅgalaṃ;
::

::gathalast
Gandhamaṅgalahemañca, uposathachaddantime dasā’’ti.(ma. ni. aṭṭha. 1.148; saṃ. ni. aṭṭha. 2.2.22; a. ni. aṭṭha. 3.10.21; dī. ni. aṭṭha. 2.198; vibha. aṭṭha. 760; udā. aṭṭha. 75; cūḷani. aṭṭha. 81; paṭi. ma. aṭṭha. 2.2.44) –
::

::unindented
Imāni dasa hatthikulāni veditabbāni. Kāḷāvakoti pakatihatthikulaṃ. Yaṃ dasannaṃ purisānaṃ kāyabalaṃ, taṃ ekassa kāḷāvakassa hatthino balaṃ. Yaṃ dasannaṃ kāḷāvakānaṃ balaṃ, taṃ ekassa gaṅgeyyassāti eteneva upāyena yāva chaddantabalaṃ netabbanti. Yaṃ dasannaṃ chaddantānaṃ balaṃ, taṃ ekassa **tathāgatassa balaṃ,** nārāyanabalaṃ vajirabalanti idameva vuccati. Tadetaṃ pakatihatthigaṇanāya hatthikoṭisahassānaṃ balaṃ, purisagaṇanāya dasannaṃ {pb:P:0.0043} purisakoṭisahassānaṃ balaṃ hoti. Idaṃ tāva tathāgatassa pakatikāyabalaṃ, ñāṇabalaṃ pana appameyyaṃ dasabalañāṇaṃ catuvesārajjañāṇaṃ aṭṭhasu parisāsu akampanañāṇaṃ catuyoniparicchedakañāṇaṃ pañcagatiparicchedakañāṇaṃ cuddasa buddhañāṇānīti evamādikaṃ ñāṇabalaṃ. Idha pana kāyabalaṃ adhippetaṃ. **Kāye, tuyhaṃ pākatikaṃ bala**nti tañca pana tava kāye pākatikabalanti attho. Tasmā ‘‘dasanāgabala’’nti dasachaddantanāgabalanti attho.
::

Idāni ñāṇabalaṃ dassento **‘‘iddhibalena asamo, dhammacakkappavattane’’**ti āha. Tattha **iddhibalena asamo**ti vikubbanādhiṭṭhānādinā iddhibalena {pb:V:0.0054} asamo asadiso anupamo. **Dhammacakkappavattane**ti desanāñāṇepi asamoti attho.

Idāni ‘‘yo evamādiguṇasamannāgato satthā, so sabbalokekanāyako, taṃ satthāraṃ namassathā’’ti tathāgatassa paṇāmane niyogadassanatthaṃ –

::hangnum
40\.
::

::gatha1
‘‘Evaṃ sabbaguṇūpetaṃ, sabbaṅgasamupāgataṃ;
::

::gathalast
Mahāmuniṃ kāruṇikaṃ, lokanāthaṃ namassathā’’ti. – vuttaṃ;
::

Tattha **eva**nti vuttappakāranidassane nipāto. **Sabbaguṇūpeta**nti ettha **sabbo**ti ayaṃ niravasesavācī. **Guṇo**ti ayaṃ **guṇa**-saddo anekesu atthesu {pb:M:0.0062} dissati. Tathā hesa – ‘‘anujānāmi, bhikkhave, ahatānaṃ vatthānaṃ diguṇaṃ saṅghāṭi’’nti (dī. ni. aṭṭha. 1.546; mahāva. 348) ettha paṭalatthe dissati. ‘‘Accenti kālā tarayanti rattiyo, vayoguṇā anupubbaṃ jahantī’’ti (saṃ. ni. 1.4) ettha rāsatthe. ‘‘Sataguṇā dakkhiṇā pāṭikaṅkhitabbā’’ti (ma. ni. 3.379) ettha ānisaṃsatthe. ‘‘Antaṃ antaguṇaṃ’’ (dī. ni. 2.377; ma. ni. 1.110, 302; 2.114; 3.154, 349; khu. pā. 3.dvattiṃsākāra) ‘‘kayirā mālāguṇe bahū’’ti (dha. pa. 53) ettha bandhanatthe. ‘‘Aṭṭhaguṇasamupetaṃ, abhiññābalamāhari’’nti (bu. vaṃ. 2.29) ettha sampattiatthe. Idhāpi sampattiatthe daṭṭhabbo (dī. ni. aṭṭha. 1.546; ma. ni. aṭṭha. 1.166; cūḷani. aṭṭha. 136). Tasmā sabbehi lokiyalokuttarehi guṇehi sabbasampattīhi upetaṃ samannāgatanti attho. **Sabbaṅgasamupāgata**nti sabbehi buddhaguṇehi guṇaṅgehi vā samupāgataṃ samannāgataṃ. **Mahāmuni**nti aññehi paccekabuddhādīhi munīhi adhikabhāvato mahanto munīti vuccati mahāmuni. **Kāruṇika**nti {pb:P:0.0044} karuṇāguṇayogato kāruṇikaṃ. **Lokanātha**nti sabbalokekanāthaṃ, sabbalokehi ‘‘ayaṃ no dukkhopatāpassa āhantā sametā’’ti evamāsīsīyatīti attho.

Idāni dasabalassa sabbanipaccākārassa arahabhāvadassanatthaṃ –

::hangnum
41\.
::

::gatha1
‘‘Abhivādanaṃ thomanañca, vandanañca pasaṃsanaṃ;
::

::gathalast
Namassanañca pūjañca, sabbaṃ arahasī tuvaṃ.
::

::hangnum
42\.
::

::gatha1
‘‘Ye {pb:V:0.0055} keci loke vandaneyyā, vandanaṃ arahanti ye;
::

::gathalast
Sabbaseṭṭho mahāvīra, sadiso te na vijjatī’’ti. – vuttaṃ;
::

Tattha **abhivādana**nti aññehi attano abhivādanakārāpanaṃ. **Thomana**nti parammukhato thuti. **Vandana**nti paṇāmanaṃ. **Pasaṃsana**nti sammukhato pasaṃsanaṃ. **Namassana**nti añjalikaraṇaṃ, manasā namassanaṃ vā. **Pūjana**nti mālāgandhavilepanādīhi pūjanañca. **Sabba**nti sabbampi taṃ vuttappakāraṃ sakkāravisesaṃ tuvaṃ arahasi yuttoti attho. **Ye keci loke vandaneyyā**ti ye keci loke vanditabbā vandanīyā vandanaṃ arahanti. **Ye**ti ye pana loke {pb:M:0.0063} vandanaṃ arahanti. Idaṃ pana purimapadasseva vevacanaṃ. **Sabbaseṭṭho**ti sabbesaṃ tesaṃ seṭṭho uttamo, tvaṃ mahāvīra sadiso te loke koci na vijjatīti attho.

Atha bhagavati yamakapāṭihāriyaṃ dassetvā ratanacaṅkamaṃ māpetvā tatra caṅkamamāne āyasmā sāriputto rājagahe viharati gijjhakūṭe pabbate pañcahi parivārabhikkhusatehi. Atha thero bhagavantaṃ olokento addasa kapilapure ākāse ratanacaṅkame caṅkamamānaṃ. Tena vuttaṃ –

::hangnum
43\.
::

::gatha1
‘‘Sāriputto mahāpañño, samādhijjhānakovido;
::

::gathalast
Gijjhakūṭe ṭhitoyeva, passati lokanāyaka’’nti. – ādi;
::

Tattha **sāriputto**ti rūpasāriyā nāma brāhmaṇiyā puttoti sāriputto. **Mahāpañño**ti mahatiyā soḷasavidhāya paññāya samannāgatoti mahāpañño. **Samādhijjhānakovido**ti ettha **samādhī**ti cittaṃ samaṃ ādahati ārammaṇe ṭhapetīti samādhi. So tividho hoti savitakkasavicāro avitakkavicāramatto avitakkaavicāro samādhīti. **Jhāna**nti paṭhamajjhānaṃ dutiyajjhānaṃ tatiyajjhānaṃ catutthajjhānanti {pb:P:0.0045} imehi paṭhamajjhānādīhi mettājhānādīnipi saṅgahitāneva honti, jhānampi duvidhaṃ hoti lakkhaṇūpanijjhānaṃ ārammaṇūpanijjhānanti. Tattha aniccādilakkhaṇaṃ upanijjhāyatīti vipassanāñāṇaṃ ‘‘lakkhaṇūpanijjhāna’’nti vuccati. Paṭhamajjhānādikaṃ pana ārammaṇūpanijjhānato paccanīkajhāpanato vā jhānanti vuccati. Samādhīsu ca jhānesu ca kovidoti samādhijjhānakovido, samādhijjhānakusaloti attho. **Gijjhakūṭe**ti evaṃnāmake pabbate ṭhitoyeva **passatī**ti passi.

{para:44} 44\. **Suphullaṃ** {pb:V:0.0056} **sālarājaṃ vā**ti samavaṭṭakkhandhaṃ samuggatavipulakomalaphalapallavaṅkurasamalaṅkatasākhaṃ sabbaphāliphullaṃ sālarājaṃ viya sīlamūlaṃ samādhikkhandhaṃ paññāsākhaṃ abhiññāpupphaṃ vimuttiphalaṃ dasabalasālarājaṃ **olokesī**ti evaṃ olokapadena sambandho. **Candaṃva gagane yathā**ti abbhāhimadhūmarajorāhupasaggavinimuttaṃ tāragaṇaparivutaṃ saradasamaye paripuṇṇaṃ viya {pb:M:0.0064} rajanikaraṃ sabbakilesatimiravidhamanakaraṃ veneyyajanakumudavanavikasanakaraṃ munivararajanikaraṃ oloketīti attho. **Yathā**ti nipātamattaṃ. **Majjhanhikeva sūriya**nti majjhanhikasamaye siriyā paṭutarakiraṇamālinaṃ aṃsumālinamiva virocamānaṃ. **Narāsabha**nti naravasabhaṃ.

{para:45} 45\. **Jalanta**nti daddaḷhamānaṃ, saradasamayaṃ paripuṇṇacandasassirikacāruvadanasobhaṃ lakkhaṇānubyañjanasamalaṅkatavarasarīraṃ paramāya buddhasiriyā virocamānanti attho. **Dīparukkhaṃ vā**ti āropitadīpaṃ dīparukkhamiva. **Taruṇasūriyaṃva uggata**nti abhinavoditādiccamiva, sommabhāvena jalantanti attho. Sūriyassa taruṇabhāvo pana udayaṃ paṭicca vuccati. Na hi candassa viya hānivuddhiyo atthi. **Byāmappabhānurañjita**nti byāmappabhāya anurañjitaṃ. **Dhīraṃ passati lokanāyaka**nti sabbalokekadhīraṃ passati nāyakanti attho.

Athāyasmā dhammasenāpati atisītalasaliladharanikaraparicumbitakūṭe nānāvidhasurabhitarukusumavāsitakūṭe paramaruciracittakūṭe gijjhakūṭe pabbate ṭhatvāva dasahi cakkavāḷasahassehi āgatehi devabrahmagaṇehi parivutaṃ bhagavantaṃ anuttarāya buddhasiriyā anopamāya {pb:P:0.0046} buddhalīḷāya sabbaratanamaye caṅkame caṅkamamānaṃ disvā – ‘‘handāhaṃ bhagavantaṃ upasaṅkamitvā buddhaguṇaparidīpanaṃ buddhavaṃsadesanaṃ yāceyya’’nti cintetvā attanā saddhiṃ vasamānāni pañca bhikkhusatāni sannipātesi. Tena vuttaṃ –

::hangnum
46\.
::

::gatha1
‘‘Pañcannaṃ bhikkhusatānaṃ, katakiccāna tādinaṃ;
::

::gathalast
Khīṇāsavānaṃ vimalānaṃ, khaṇena sannipātayī’’ti.
::

Tattha **pañcannaṃ bhikkhusatāna**nti pañca bhikkhusatāni, upayogatthe sāmivacanaṃ daṭṭhabbaṃ. **Katakiccāna**nti catūsu saccesu catūhi maggehi pariññāpahānasacchikiriyabhāvanāvasena pariniṭṭhitasoḷasakiccānanti attho. **Khīṇāsavāna**nti parikkhīṇacaturāsavānaṃ. **Vimalāna**nti vigatamalānaṃ{pb:V:0.0057}, khīṇāsavattā vā vimalānaṃ paramaparisuddhacittasantānānanti attho. **Khaṇenā**ti khaṇeyeva. **Sannipātayī**ti sannipātesi.

Idāni {pb:M:0.0065} tesaṃ bhikkhūnaṃ sannipāte gamane ca kāraṇaṃ dassanatthaṃ –

::hangnum
47\.
::

::gatha1
‘‘Lokappasādanaṃ nāma, pāṭihīraṃ nidassayi;
::

::gathalast
Amhepi tattha gantvāna, vandissāma mayaṃ jinaṃ.
::

::hangnum
48\.
::

::gatha1
‘‘Etha sabbe gamissāma, tucchissāma mayaṃ jinaṃ;
::

::gathalast
Kaṅkhaṃ vinodayissāma, passitvā lokanāyaka’’nti. – imā gāthāyo vuttā;
::

Tattha **lokappasādanaṃ nāmā**ti lokassa pasādakaraṇato lokappasādanaṃ pāṭihīraṃ vuccati. ‘‘Ullokappasādanaṃ nāmātipi pāṭho, tassa lokavivaraṇapāṭihāriyanti attho. Taṃ pana uddhaṃ akaniṭṭhabhavanato heṭṭhā yāva avīci etthantare ekālokaṃ katvā etthantare sabbesampi sattānaṃ aññamaññaṃ dassanakaraṇādhiṭṭhānanti vuccati. **Nidassayī**ti dassesi. **Amhepī**ti mayampi. **Tatthā**ti yattha bhagavā, tattha gantvānāti attho. **Vandissāmā**ti mayaṃ bhagavato pāde sirasā vandissāma. Ettha pana amhepi, mayanti imesaṃ dvinnaṃ saddānaṃ purimassa gamanakiriyāya sambandho daṭṭhabbo, pacchimassa vandanakiriyāya. Itarathā hi punaruttidosato na muccati.

**Ethā**ti āgacchatha. **Kaṅkhaṃ** {pb:P:0.0047} **vinodayissāmā**ti etthāha – khīṇāsavānaṃ pana kaṅkhā nāma kācipi natthi, kasmā thero evamāhāti? Saccamevetaṃ, paṭhamamaggeneva samucchedaṃ gatā. Yathāha –

‘‘Katame dhammā dassanena pahātabbāti? Cattāro diṭṭhigatasampayuttacittuppādā vicikicchāsahagato cittuppādo apāyagamanīyo lobho doso moho māno tadekaṭṭhā ca kilesā’’ti (dha. sa. 1405 thokaṃ visadisaṃ).

Na panesā vicikicchāsaṅkhātā kaṅkhāti, kintu paññattiajānanaṃ nāma. Thero pana bhagavantaṃ buddhavaṃsaṃ pucchitukāmo, so pana buddhānaṃyeva visayo, na paccekabuddhabuddhasāvakānaṃ, tasmā thero avisayattā evamāhāti veditabbaṃ. **Vinodayissāmā**ti vinodessāma.

Atha {pb:M:0.0066}{pb:V:0.0058} kho te bhikkhū therassa vacanaṃ sutvā attano attano pattacīvaramādāya suvammitā viya mahānāgā pabhinnakilesā chinnabandhanā appicchā santuṭṭhā pavivittā asaṃsaṭṭhā sīlasamādhipaññāvimuttivimuttiñāṇadassanasampannā taramānā sannipattiṃsu. Tena vuttaṃ –

::hangnum
49\.
::

::gatha1
‘‘Sādhūti te paṭissutvā, nipakā saṃvutindriyā;
::

::gathalast
Pattacīvaramādāya, taramānā upāgamu’’nti.
::

Tattha **sādhū**ti ayaṃ **sādhu**-saddo āyācanasampaṭicchanasampahaṃsanasundarādīsu dissati. Tathā hesa – ‘‘sādhu me, bhante bhagavā, saṃkhittena dhammaṃ desetū’’tiādīsu (saṃ. ni. 4.95; 5.382; a. ni. 4.257) āyācane dissati. ‘‘Sādhu, bhanteti kho so bhikkhu bhagavato bhāsitaṃ abhinanditvā anumoditvā’’tiādīsu (ma. ni. 3.86) sampaṭicchane. ‘‘Sādhu sādhu, sāriputtā’’tiādīsu (dī. ni. 3.349) sampahaṃsane.

::gatha1
‘‘Sādhu dhammaruci rājā, sādhu paññāṇavā naro;
::

::gathalast
Sādhu mittānamaddubbho, pāpassākaraṇaṃ sukha’’nti. –
::

::unindented
Ādīsu (jā. 2.18.101) sundare. Idha sampaṭicchane. Tasmā sādhu suṭṭhūti therassa vacanaṃ sampaṭicchitvāti attho (dī. ni. aṭṭha. 1.189; ma. ni. aṭṭha. 1.1 suttanikkhepavaṇṇanā; saṃ. ni. aṭṭha. 1.115 aggikabhāradvājasuttavaṇṇanā). **Nipakā**ti paṇḍitā paññavantā. **Saṃvutindriyā**ti indriyesu guttadvārā, indriyasaṃvarasamannāgatāti attho. **Taramānā**ti turitā. **Upāgamu**nti theraṃ upasaṅkamiṃsu.
::

{para:50-1} 50-1\. Idāni {pb:P:0.0048} dhammasenāpatissa pavattiṃ dassentehi saṅgītikārakehi **‘‘khīṇāsavehi vimalehī’’**tiādigāthāyo vuttā tattha **dantehī**ti kāyena ca cittena ca dantehi. **Uttame dame**ti arahatte, nimittatthe bhummaṃ daṭṭhabbaṃ. **Tehi bhikkhūhī**ti pañcahi bhikkhusatehi. **Mahāgaṇī**ti sīlādīhi ca saṅkhyāvasena ca mahanto gaṇo assa atthīti mahāgaṇī, nānāpadavasena vā sīlādīhi guṇehi mahanto gaṇoti mahāgaṇo, mahāgaṇo assa atthīti mahāgaṇī. **Laḷanto devova gagane**ti iddhivilāsena vilāsento devo viya gaganatale bhagavantaṃ upasaṅkamīti attho.

{para:52} 52\. Idāni {pb:M:0.0067} ‘‘te itthambhūtā upasaṅkamiṃsū’’ti upasaṅkamavidhānadassanatthaṃ **‘‘ukkāsitañca khipita’’**ntiādi {pb:V:0.0059} āraddhaṃ. Tattha **ukkāsitañcā**ti ukkāsitasaddañca. **Khipita**nti khipitasaddañca. **Ajjhupekkhiyā**ti upekkhitvā, taṃ ubhayaṃ akatvāti adhippāyo. **Subbatā**ti suvimaladhutaguṇā. **Sappatissā**ti sahapatissayā, nīcavuttinoti attho.

{para:53} 53\. **Sayambhu**nti sayameva aññāpadesaṃ vinā pāramiyo pūretvā adhigatabuddhabhāvanti attho. **Accuggata**nti abhinavoditaṃ. **Candaṃ vā**ti candaṃ viya, nabhe jalantaṃ bhagavantaṃ gagane candaṃ viya passantīti evaṃ padasambandho daṭṭhabbo. Idhāpi **yathā**-saddo nipātamattova.

{para:54} 54\. **Vijjuṃ vā**ti vijjughanaṃ viya. Yadi ciraṭṭhitikā acirappabhā assa tādisanti attho. **Gagane yathā**ti ākāse yathā, idhāpi **yathā**-saddo nipātamattova. Ito parampi īdisesu ṭhānesu yathā-saddo nipātamattoti daṭṭhabbo.

{para:55} 55\. **Rahadamiva vippasanna**nti atigambhīravitthataṃ mahārahadaṃ viya anāvilaṃ vippasannaṃ salilaṃ. **Suphullaṃ padumaṃ yathā**ti suvikasitapadumavanaṃ rahadamivāti attho daṭṭhabbo. ‘‘Suphullaṃ kamalaṃ yathā’’tipi pāṭho, tassa kamanīyabhāvena suphullaṃ kamalavanamivāti attho.

{para:56} 56\. Atha te bhikkhū dhammasenāpatippamukhā añjaliṃ sirasi katvā dasabalassa cakkālaṅkatatalesu pādesu nipatiṃsūti attho. Tena vuttaṃ – **‘‘añjaliṃ paggahetvāna, tuṭṭhahaṭṭhā pamoditā’’**tiādi. Tattha **nipatantī**ti nipatiṃsu, vandiṃsūti attho. **Cakkalakkhaṇe**ti {pb:P:0.0049} cakkaṃ lakkhaṇaṃ yasmiṃ pāde so pādo cakkalakkhaṇo, tasmiṃ cakkalakkhaṇe. Jātivasena ‘‘pāde’’ti vuttaṃ, satthuno cakkālaṅkatatalesu pādesu nipatiṃsūti attho.

{para:57} 57\. Idāni tesaṃ kesañci therānaṃ nāmaṃ dassentehi **‘‘sāriputto mahāpañño, koraṇḍasamasādiso’’**tiādi gāthāyo vuttā. Tattha **koraṇḍasamasādiso**ti koraṇḍakusumasadisavaṇṇo, yadi evaṃ ‘‘koraṇḍasamo’’ti vā, ‘‘koraṇḍasadiso’’ti vā vattabbaṃ, kiṃ dvikkhattuṃ {pb:M:0.0068} ‘‘samasādiso’’ti vuttanti ce? Nāyaṃ doso, tādiso koraṇḍasamattā koraṇḍasadisabhāveneva koraṇḍasamasādiso. Na panādhikavacanavasenāti adhippāyo. **Samādhijjhānakusalo**ti ettha ayaṃ **kusala**-saddo tāva arogyānavajjachekasukhavipākādīsu dissati. Ayañhi ‘‘kacci nu bhoto kusalaṃ, kacci bhoto anāmaya’’ntiādīsu (jā. 1.15.146; 2.20.129) ārogye dissati. ‘‘Katamo pana, bhante, kāyasamācāro kusalo{pb:V:0.0060}? Yo kho, mahārāja, kāyasamācāro anavajjo’’ti (ma. ni. 2.361) evamādīsu anavajje. ‘‘Kusalo tvaṃ rathassa aṅgapaccaṅgāna’’ntiādīsu (ma. ni. 2.87) cheke. ‘‘Kusalassa kammassa katattā upacitattā’’tiādīsu (dha. sa. 431 ādayo) sukhavipāke. Idha pana cheke daṭṭhabbo. **Vandate**ti vandittha.

{para:58} 58\. **Gajjitā**ti gajjantīti gajjitā. **Kālamegho vā**ti nīlasaliladharo viya gajjitā iddhivisayeti adhippāyo. **Nīluppalasamasādiso**ti nīlakuvalayasadisavaṇṇo. Heṭṭhā vuttanayenevetthāpi attho veditabbo. **Moggallāno**ti evaṃ gottavasena laddhanāmo kolito.

{para:59} 59\. **Mahākassapopi cā**ti uruvelakassapanadīkassapagayākassapakumārakassape khuddānukhuddake there upādāya ayaṃ mahā, tasmā ‘‘mahākassapo’’ti vutto. **Pi cā**ti sambhāvanasampiṇḍanattho. **Uttattakanakasannibho**ti santattasuvaṇṇasadisachavivaṇṇo. **Dhutaguṇe**ti ettha kilesadhunanato dhammo dhuto nāma, dhutaguṇo nāma dhutadhammo. Katamo pana dhutadhammo nāma? Appicchatā, santuṭṭhitā, sallekhatā, pavivekatā, idamaṭṭhikatāti ime dhutaṅgacetanāya parivārabhūtā pañca dhammā ‘‘appicchaṃyeva nissāyā’’tiādivacanato dhutadhammā nāma. Atha vā kilese dhunanato ñāṇaṃ dhutaṃ nāma, tasmiṃ dhutaguṇe. **Agganikkhitto**ti {pb:P:0.0050} aggo seṭṭho koṭibhūtoti ṭhapito. ‘‘Etadaggaṃ, bhikkhave, mama sāvakānaṃ bhikkhūnaṃ dhutavādānaṃ yadidaṃ mahākassapo’’ti (a. ni. 1.188, 191) ṭhānantare ṭhapitoti attho. Ayaṃ pana **agga**-saddo ādikoṭikoṭṭhāsaseṭṭhādīsu dissati. Tathā hesa – ‘‘ajjatagge, samma dovārika{pb:M:0.0069}, āvarāmi dāraṃ nigaṇṭhānaṃ nigaṇṭhīna’’ntiādīsu (ma. ni. 2.70) ādimhi dissati. ‘‘Teneva aṅgulaggena taṃ aṅgulaggaṃ parāmaseyya’’ (kathā. 441), ‘‘ucchaggaṃ veḷagga’’ntiādīsu koṭiyaṃ. ‘‘Ambilaggaṃ vā madhuraggaṃ vā’’ (saṃ. ni. 5.374) ‘‘anujānāmi, bhikkhave, vihāraggena vā pariveṇaggena vā bhājetu’’ntiādīsu (cūḷava. 318) koṭṭhāse. ‘‘Yāvatā, bhikkhave, sattā apadā vā dvipadā vā…pe… tathāgato tesaṃ aggamakkhāyatī’’tiādīsu (a. ni. 4.34) seṭṭhe. Svāyamidha seṭṭhe daṭṭhabbo. Koṭiyampi vattati. Thero attano ṭhāne seṭṭho ceva koṭibhūto ca. Tena vuttaṃ – ‘‘agganikkhitto’’ti, aggo seṭṭho koṭibhūtoti attho (dī. ni. aṭṭha. 1.250 saraṇagamanakathā; pārā. aṭṭha. 1.15). **Thomito**ti pasaṃsito devamanussādīhi. **Satthu vaṇṇito**ti satthārā vaṇṇito thuto, ‘‘kassapo, bhikkhave, candūpamo kulāni upasaṅkamati apakasseva {pb:V:0.0061} kāyaṃ apakassa cittaṃ niccanavako kulesu appagabbho’’ti evamādīhi anekehi suttanayehi (saṃ. ni. 2.146) vaṇṇito pasattho, sopi bhagavantaṃ vandatīti attho.

{para:60} 60\. **Dibbacakkhūna**nti dibbaṃ cakkhu yesaṃ atthi te dibbacakkhū, tesaṃ dibbacakkhūnaṃ bhikkhūnaṃ **aggo** seṭṭhoti attho. Yathāha – ‘‘etadaggaṃ, bhikkhave, mama sāvakānaṃ bhikkhūnaṃ dibbacakkhukānaṃ yadidaṃ anuruddho’’ti (a. ni. 1.188, 192). Anuruddhatthero bhagavato cūḷapituno amitodanassa nāma sakkassa putto mahānāmassa kaniṭṭhabhātā mahāpuñño paramasukhumālo, so attasattamo nikkhamitvā agārasmā anagāriyaṃ pabbajito, tassa pabbajjānukkamo **saṅghabhedakakkhandhake** (cūḷava. 330 ādayo) āgatova. **Avidūre vā**ti bhagavato santikeyeva.

{para:61} 61\. **Āpattianāpattiyā**ti āpattiyañca anāpattiyañca kovido. **Satekicchāyā**ti sappaṭikammāyapi appaṭikammāyapi cāti attho. Tattha sappaṭikammā sā chabbidhā hoti, appaṭikammā sā pārājikāpatti. ‘‘Āpattianāpattiyā, satekicchāya kovido’’tipi pāṭho, soyeva attho. **Vinaye**ti {pb:P:0.0051} vinayapiṭake. **Agganikkhitto**ti ‘‘etadaggaṃ, bhikkhave{pb:M:0.0070}, mama sāvakānaṃ bhikkhūnaṃ vinayadharānaṃ yadidaṃ, upālī’’ti (a. ni. 1.219, 228) etadaggaṭṭhāne ṭhapitoti attho. **Upālī**ti upālitthero. **Satthu vaṇṇito**ti satthārā vaṇṇito pasattho. Thero kira tathāgatasseva santike vinayapiṭakaṃ uggaṇhitvā bhārukacchakavatthuṃ (pārā. 78), ajjukavatthuṃ (pārā. 158), kumārakassapavatthunti (ma. ni. 1.249) imāni tīṇi vatthūni sabbaññutaññāṇena saddhiṃ saṃsanditvā kathesi. Tasmā thero vinayadharānaṃ aggoti evamādinā nayena satthārā vaṇṇitoti vutto.

{para:62} 62\. **Sukhumanipuṇatthapaṭividdho**ti paṭividdhasukhumanipuṇattho, paṭividdhaduddasanipuṇatthoti attho. **Kathikānaṃ pavaro**ti dhammakathikānaṃ seṭṭho. ‘‘Etadaggaṃ, bhikkhave, mama sāvakānaṃ bhikkhūnaṃ dhammakathikānaṃ yadidaṃ puṇṇo mantāṇiputto’’ti (a. ni. 1.188, 196) etadaggapāḷiyaṃ āropito. Tena vuttaṃ ‘‘kathikānaṃ pavaro’’ti. **Gaṇī**ti sasaṅgho. Therassa kira santike pabbajitā kulaputtā pañcasatā ahesuṃ. Sabbepi te dasabalassa jātabhūmikā jātaraṭṭhavāsino sabbeva khīṇāsavā sabbeva dasakathāvatthulābhino. Tena vuttaṃ ‘‘gaṇī’’ti. **Isī**ti esati gavesati kusale dhammeti isi. **Mantāṇiyā putto**ti mantāṇiyā nāma brāhmaṇiyā putto. **Puṇṇo**ti tassa nāmaṃ. **Vissuto**ti attano appicchatādīhi guṇehi vissuto.

**Aññāsikoṇḍaññatthero** {pb:V:0.0062} pana satthari abhisambodhiṃ patvā pavattitavaradhammacakke anupubbena āgantvā rājagahaṃ upanissāya viharante kapilavatthuṃ āgantvā attano bhāgineyyaṃ puṇṇaṃ nāma māṇavaṃ pabbājetvā bhagavantaṃ vanditvā āpucchitvā nivāsatthāya sayaṃ chaddantadahaṃ gato. Puṇṇo pana bhagavantaṃ dassanāya therena saddhiṃ āgantvā – ‘‘mayhaṃ pabbajitakiccaṃ matthakaṃ pāpetvāva dasabalassa santikaṃ gamissāmī’’ti kapilapureyeva ohīno, so yonisomanasikāraṃ karonto nacirasseva arahattaṃ patvā bhagavantaṃ upasaṅkami. Ettha pana **anuruddhatthero** ca **upālitthero** ca ime dve therā bhagavato kapilavatthupuraṃ pavisitvā ñātisamāgamadivase pabbajitā viya dassitā, taṃ pana khandhakapāḷiyā aṭṭhakathāya ca na sameti. Vīmaṃsitvā gahetabbaṃ.

Atha {pb:M:0.0071} satthā sāriputtattherādīnaṃ {pb:P:0.0052} pañcannaṃ bhikkhusatānaṃ cittācāramaññāya attano guṇe kathetumārabhi. Tena vuttaṃ –

::hangnum
63\.
::

::gatha1
‘‘Etesaṃ cittamaññāya, opammakusalo muni;
::

::gathalast
Kaṅkhacchedo mahāvīro, kathesi attano guṇa’’nti.
::

Tattha **opammakusalo**ti upamāya kusalo. **Kaṅkhacchedo**ti sabbasattānaṃ saṃsayacchedako.

Idāni te attano guṇe kathesi, te dassetuṃ –

::hangnum
64\.
::

::gatha1
‘‘Cattāro te asaṅkhyeyyā, koṭi yesaṃ na nāyati;
::

::gatha2
Sattakāyo ca ākāso, cakkavāḷā canantakā;
::

::gathalast
Buddhañāṇaṃ appameyyaṃ, na sakkā ete vijānitu’’nti. – vuttaṃ;
::

Tattha **cattāro**ti gaṇanaparicchedo. **Ete**ti idāni vattabbe atthe nidasseti. **Asaṅkhyeyyā**ti saṅkhyātumasakkuṇeyyattā asaṅkhyeyyā, gaṇanapathaṃ vītivattāti attho. **Koṭī**tiādi vā anto vā mariyādā. **Yesa**nti yesaṃ catunnaṃ asaṅkhyeyyānaṃ. **Na nāyatī**ti na paññāyati. Idāni te vuttappakāre cattāro asaṅkhyeyye dassetuṃ **‘‘sattakāyo’’**tiādi vuttaṃ. **Sattakāyo**ti sattasamūho, sattakāyo ananto aparimāṇo appameyyo. Tathā **ākāso** ākāsassāpi anto natthi. Tathā **cakkavāḷāni** anantāni eva. Buddhañāṇaṃ sabbaññutaññāṇaṃ appameyyaṃ. **Na sakkā ete vijānitu**nti yasmā panete anantā, tasmā na sakkā vijānituṃ.

{para:65} 65\. Idāni {pb:V:0.0063} satthā attano iddhivikubbane sañjātacchariyabbhutānaṃ devamanussādīnaṃ kinnāmetaṃ acchariyaṃ, itopi visiṭṭhataraṃ acchariyaṃ abbhutaṃ atthi, mama taṃ suṇāthāti dhammadesanaṃ vaḍḍhento –

::gatha1
‘‘Kimetaṃ acchariyaṃ loke, yaṃ me iddhivikubbanaṃ;
::

::gathalast
Aññe bahū acchariyā, abbhutā lomahaṃsanā’’ti. – ādimāha;
::

Tattha {pb:M:0.0072} **ki**nti paṭikkhepavacanaṃ.**Eta**nti idaṃ iddhivikubbanaṃ sandhāyāha. **Ya**nti ayaṃ **yaṃ**-saddo ‘‘yaṃ taṃ apucchimha akittayī no, aññaṃ taṃ pucchāma tadiṅgha brūhī’’tiādīsu (su. ni. 1058; mahāni. 110; cūḷani. mettagūmāṇavapucchā 77) upayogavacane dissati{pb:P:0.0053}. ‘‘Aṭṭhānametaṃ, bhikkhave, anavakāso; yaṃ ekissā lokadhātuyā dve arahanto sammāsambuddhā’’ti (a. ni. 1.277; vibha. 809; mi. pa. 5.1.1) ettha kāraṇavacane. ‘‘Yaṃ vipassī bhagavā kappe udapādī’’ti (dī. ni. 2.4) ettha bhumme. ‘‘Yaṃ kho me, bhante, devānaṃ tāvatiṃsānaṃ sammukhā sutaṃ sammukhā paṭiggahitaṃ, ārocemi taṃ bhagavato’’tiādīsu (dī. ni. 2.293) paccattavacane. Idhāpi paccattavacane daṭṭhabbo (dī. ni. aṭṭha. 2.4). Aññe bahū mama acchariyā abbhutavisesā santīti dīpeti.

Idāni te acchariye dassento –

::hangnum
66\.
::

::gatha1
‘‘Yadāhaṃ tusite kāye, santusito nāmahaṃ tadā;
::

::gathalast
Dasasahassī samāgamma, yācanti pañjalī mama’’nti. – ādimāha;
::

Tattha **yadā**ti yasmiṃ kāle. **Aha**nti attānaṃ niddisati. **Tusite kāye**ti tusitasaṅkhāte devanikāye. Yadā panāhaṃ samattiṃsapāramiyo pūretvā pañcamahāpariccāge pariccajitvā ñātatthacariyalokatthacariyabuddhatthacariyānaṃ koṭiṃ patvā sattasatakamahādānāni datvā sattakkhattuṃ pathaviṃ kampetvā vessantarattabhāvato cavitvā dutiye cittavāre tusitabhavane nibbatto tadāpi santusito nāma devarājā ahosiṃ. **Dasasahassī samāgammā**ti dasasahassacakkavāḷesu devatā sannipatitvāti attho. **Yācanti pañjalī mama**nti maṃ upasaṅkamitvā, ‘‘mārisa, tayā dasa pāramiyo pūrentena na sakkasampattiṃ na māra na brahma na cakkavattisampattiṃ patthentena pūritā, lokanittharaṇatthāya pana buddhattaṃ patthayamānena pūritā, so tava kālo, mārisa, buddhattāya samayo{pb:V:0.0064}, mārisa, buddhattāyā’’ti (jā. aṭṭha. 1.nidānakathā, avidūrenidānakathā) yācanti mamanti. Tena vuttaṃ –

::hangnum
67\.
::

::gatha1
‘‘Kālo kho te mahāvīra, uppajja mātukucchiyaṃ;
::

::gathalast
Sadevakaṃ tārayanto, bujjhassu amataṃ pada’’nti.
::

Tattha {pb:M:0.0073} **kālo te**ti kālo tava, ayameva vā pāṭho. **Uppajjā**ti paṭisandhiṃ gaṇha, ‘‘okkamā’’tipi pāṭho. **Sadevaka**nti sadevakaṃ lokanti attho. **Tārayanto**ti ettha pāramiyo pūrentopi tārayati nāma, pāramiyo matthakaṃ pāpentopi tārayati nāma, vessantarattabhāvato cavitvā {pb:P:0.0054} tusitapure paṭisandhiṃ gahetvā saṭṭhivassasatasahassādhikāni sattapaṇṇāsavassakoṭiyo tattha tiṭṭhantopi tārayati nāma, devatāhi yācito pañcavidhaṃ mahāvilokitaṃ viloketvā mahāmāyādeviyā kucchismiṃ paṭisandhiṃ gaṇhantopi dasamāse gabbhavāsaṃ vasantopi tārayati nāma, ekūnatiṃsa vassāni agāramajjhe tiṭṭhantopi tārayati nāma. Rāhulabhaddassa jātadivase channasahāyo kaṇḍakaṃ āruyha nikkhamantopi tīṇi rajjāni atikkamitvā anomāya nāma nadiyā tīre pabbajantopi tārayati nāma, chabbassāni padhānaṃ karontopi visākhapuṇṇamāyaṃ mahābodhimaṇḍaṃ āruyha mārabalaṃ vidhamitvā paṭhamayāme pubbenivāsaṃ anussaritvā majjhimayāme dibbacakkhuṃ visodhetvā pacchimayāme dvādasaṅgaṃ paṭiccasamuppādaṃ anulomapaṭilomato sammasitvā sotāpattimaggaṃ paṭivijjhantopi tārayati nāma, sotāpattiphalakkhaṇepi, sakadāgāmimaggakkhaṇepi, sakadāgāmiphalakkhaṇepi, anāgāmimaggakkhaṇepi, anāgāmiphalakkhaṇepi, arahattamaggakkhaṇepi, arahattaphalakkhaṇepi tārayati nāma, yadā aṭṭhārasadevatākoṭisahassehi pañcavaggiyānaṃ amatapānaṃ adāsi, tato paṭṭhāya tārayi nāmāti vuccati. Tena vuttaṃ –

::gathalast
‘‘Sadevakaṃ tārayanto, bujjhassu amataṃ pada’’nti.
::

Atha mahāsatto devatāhi yāciyamānopi devatānaṃ paṭiññaṃ adatvāva kāladīpadesakulajanettiāyuparicchedavasena pañcavidhaṃ mahāvilokanaṃ nāma vilokesi. Tattha ‘‘kālo nu kho, na kālo’’ti paṭhamaṃ kālaṃ vilokesi. Tattha vassasatasahassato uddhaṃ āyukālo kālo nāma na hoti. Kasmā? Jātijarāmaraṇādīnaṃ apākaṭattā, buddhānañca dhammadesanā nāma tilakkhaṇamuttā nāma natthi, tesaṃ aniccaṃ dukkhamanattāti kathentānaṃ ‘‘kinnāmete kathentī’’ti na saddahanti, tato abhisamayo na hoti, tasmiṃ asati aniyyānikaṃ {pb:V:0.0065} sāsanaṃ hoti{pb:M:0.0074}. Tasmā so akālo. Vassasatato ūno āyukālopi kālo na hoti. Kasmā? Tadā sattā ussannakilesā honti, ussannakilesānañca dinno ovādo ovādaṭṭhāne na tiṭṭhati, tasmā sopi akālo. Vassasatasahassato paṭṭhāya heṭṭhā vassasatato paṭṭhāya uddhaṃ āyukālo **kālo** nāma. Idāni vassasatāyukā manussāti atha bodhisatto ‘‘nibbattitabbakālo’’ti addasa.

Tato dīpaṃ olokento ‘‘jambudīpeyeva buddhā nibbattantī’’ti **dīpaṃ** passi. Tato jambudīpo nāma mahā dasayojanasahassaparimāṇo, katarasmiṃ nu kho padese buddhā nibbattantī’’ti desaṃ vilokento majjhima**desaṃ** passi. Tato kulaṃ vilokento ‘‘buddhā nāma lokasammate kule nibbattanti, idāni khattiyakulaṃ lokasammataṃ, tattha nibbattissāmi, **suddhodano** nāma me rājā pitā bhavissatī’’ti **kulaṃ** addasa. Tato **mātaraṃ** vilokento ‘‘buddhamātā nāma lolā surādhuttā na hoti, akhaṇḍapañcasīlāti ayañca **mahāmāyā** nāma devī edisā, ayaṃ me mātā bhavissatīti kittakaṃ assā **āyū’’**ti āvajjento dasannaṃ māsānaṃ upari sattadivasāni passi. Iti imaṃ pañcavidhavilokanaṃ viloketvā – ‘‘kālo me, mārisa, buddhabhāvāyā’’ti devatānaṃ paṭiññaṃ datvā tattha yāvatāyukaṃ ṭhatvā tato cavitvā sakyarājakule {pb:P:0.0055} māyādeviyā kucchiyaṃ paṭisandhiṃ aggahesi (jā. aṭṭha. 1.nidānakathā, avidūrenidānakathā; apa. aṭṭha. 1.nidānakathā, avidūrenidānakathā). Tena vuttaṃ –

::hangnum
68\.
::

::gatha1
‘‘Tusitā kāyā cavitvāna, yadā okkami kucchiyaṃ;
::

::gathalast
Dasasahassīlokadhātu, kampittha dharaṇī tadā’’ti. – ādi;
::

Tattha **okkamī**ti okkamiṃ pāvisiṃ. **Kucchiya**nti mātukucchimhi. **Dasasahassīlokadhātu, kampitthā**ti sato sampajāno pana bodhisatto mātukucchiṃ okkamanto ekūnavīsatiyā paṭisandhicittesu mettāpubbabhāgassa somanassasahagatañāṇasampayuttaasaṅkhārikakusalacittassa sadisa mahāvipākacittena āsāḷhipuṇṇamāyaṃ uttarāsāḷhanakkhatteneva paṭisandhiṃ aggahesi. Tadā dasasahassīlokadhātu sakalāpi {pb:M:0.0075} kampi saṅkampi sampakampīti attho. **Dharaṇī**ti dhāreti sabbe thāvarajaṅgameti dharaṇī, pathavī.

{para:69} 69\. **Sampajānova nikkhami**nti ettha yadā panāhaṃ sato sampajānova mātukucchito dhammāsanato otaranto dhammakathiko viya nisseṇito otaranto puriso viya ca dve hatthe ca pāde {pb:V:0.0066} ca pasāretvā ṭhitakova mātukucchisambhavena kenaci asucinā amakkhitova nikkhamiṃ. **Sādhukāraṃ pavattentī**ti sādhukāraṃ pavattayanti, sādhukāraṃ dentīti attho. **Pakampitthā**ti kampittha, okkamanepi mātukucchito nikkhamanepi dasasahassī pakampitthāti attho.

{para:70} 70\. Atha bhagavā gabbhokkantiādīsu attanā samasamaṃ adisvā gabbhokkantiādīsu attano acchariyadassanatthaṃ **‘‘okkanti me samo natthī’’**ti imaṃ gāthamāha. Tattha **okkantī**ti gabbhokkantiyaṃ, bhummatthe paccattavacanaṃ, paṭisandhiggahaṇeti attho. **Me**ti mayā. **Samo**ti sadiso natthi. **Jātito**ti ettha jāyati etāya mātuyāti mātā ‘‘jātī’’ti vuccati, tato jātito mātuyāti attho. **Abhinikkhame**ti mātukucchito abhinikkhamane pasave satīti attho. **Sambodhiya**nti ettha pasatthā sundarā bodhi sambodhi. Ayaṃ pana **bodhi**-saddo rukkhamagganibbānasabbaññutaññāṇādīsu dissati – ‘‘bodhirukkhamūle paṭhamābhisambuddho’’ti (mahāva. 1; udā. 1) ca, ‘‘antarā ca gayaṃ antarā ca bodhi’’nti (ma. ni. 1.285; 2.341; mahāva. 11) ca āgataṭṭhāne hi rukkho bodhīti vuccati. ‘‘Bodhi {pb:P:0.0056} vuccati catūsu maggesu ñāṇa’’nti (cūḷani. khaggavisāṇasuttaniddesa 121) āgataṭṭhāne maggo. ‘‘Patvāna bodhiṃ amataṃ asaṅkhata’’nti āgataṭṭhāne nibbānaṃ. ‘‘Pappoti bodhiṃ varabhūrimedhaso’’ti (dī. ni. 3.217) āgataṭṭhāne sabbaññutaññāṇaṃ. Idha pana bhagavato arahattamaggañāṇaṃ adhippetaṃ (ma. ni. aṭṭha. 1.13; pārā. aṭṭha. 1.11; udā. aṭṭha. 20; cariyā. aṭṭha. nidānakathā). Apare ‘‘sabbaññutaññāṇa’’ntipi vadanti, tassaṃ sambodhiyaṃ ahaṃ seṭṭhoti attho.

Kasmā pana bhagavā sambodhiṃ paṭicca attānaṃ pasaṃsatīti? Sabbaguṇadāyakattā. Bhagavato hi sambodhi sabbaguṇadāyikā sabbepi niravasese buddhaguṇe {pb:M:0.0076} dadāti, na pana aññesaṃ. Aññesaṃ pana kassaci arahattamaggo arahattaphalameva deti, kassaci tisso vijjā, kassaci cha abhiññā, kassaci catasso paṭisambhidā, kassaci sāvakapāramiñāṇaṃ, paccekabuddhānaṃ paccekabodhiñāṇameva deti. Buddhānaṃ pana sabbaguṇasampattiṃ deti. Tasmā bhagavā sabbaguṇadāyakattā ‘‘sambodhiyaṃ ahaṃ seṭṭho’’ti attānaṃ pasaṃsati. Api ca bhūmiṃ cāletvā sambodhiṃ pāpuṇi, tasmā ‘‘sambodhiyaṃ ahaṃ seṭṭho’’ti vadati. **Dhammacakkappavattane**ti ettha dhammacakkaṃ pana duvidhaṃ hoti – paṭivedhañāṇañca desanāñāṇañcāti. Tattha paññāpabhāvitaṃ attano ariyaphalāvahaṃ paṭivedhañāṇaṃ, karuṇāpabhāvitaṃ sāvakānaṃ ariyaphalāvahaṃ desanāñāṇaṃ. Paṭivedhañāṇaṃ lokuttaraṃ kusalaṃ upekkhāsahagataṃ avitakkaavicāraṃ, desanāñāṇaṃ lokiyaṃ abyākataṃ{pb:V:0.0067}, ubhayampi panetaṃ aññehi asādhāraṇaṃ. Idha pana desanāñāṇaṃ adhippetaṃ (paṭi. ma. aṭṭha. 2.2.44).

{para:71} 71\. Idāni bhagavato gabbhokkamaneva pathavikampanādikaṃ pavattiṃ sutvā **‘‘aho acchariyaṃ loke’’**ti devatāhi ayaṃ gāthā vuttā. Tattha **buddhānaṃ guṇamahantatā**ti aho buddhānaṃ guṇamahantabhāvo, aho buddhānaṃ mahānubhāvoti attho **dasasahassīlokadhātu, chappakāraṃ pakampathā**ti dasasu cakkavāḷasahassesu mahāpathavī chappakāraṃ pakampittha calittha. Kathaṃ? Puratthimato unnamati pacchimato onamati, pacchimato unnamati puratthimato onamati, uttarato unnamati dakkhiṇato onamati, dakkhiṇato unnamati uttarato onamati, majjhimato unnamati pariyantato onamati, pariyantato unnamati majjhimato onamatīti evaṃ chappakāraṃ anilabalacalitajalataraṅgabhaṅgasaṅghaṭṭitā viya nāvā catunahutādhikadviyojanasatasahassabahalā pathavisandhārakajalapariyantā acetanāpi samānā sacetanā viya ayaṃ mahāpathavī pītiyā naccantī viya akampitthāti attho. **Obhāso** {pb:P:0.0057} **ca mahā āsī**ti atikkammeva devānaṃ devānubhāvaṃ uḷāro obhāso ahosīti attho. **Accheraṃ lomahaṃsana**nti accherañca lomahaṃsanañca ahosīti attho.

{para:72} 72\. Idāni pathavikampanālokapātubhāvādīsu acchariyesu vattamānesu bhagavato pavattidassanatthaṃ **‘‘bhagavā tamhi samaye’’**tiādigāthāyo vuttā. Tattha **lokajeṭṭho**ti lokaseṭṭho. **Sadevaka**nti {pb:M:0.0077} sadevakassa lokassa, sāmiatthe upayogavacanaṃ daṭṭhabbaṃ. **Dassayanto**ti pāṭihāriyaṃ dassento.

{para:73} 73\. **Caṅkamantovā**ti dasalokadhātusahassāni ajjhottharitvā ṭhite tasmiṃ ratanamaye caṅkame caṅkamamānova kathesi. **Lokanāyako**ti atha satthā manosilātale sīhanādaṃ nadanto sīho viya gajjanto pāvussakamegho viya ca ākāsagaṅgaṃ otārento viya ca aṭṭhaṅgasamannāgatena (dī. ni. 2.285, 301) savanīyena kamanīyena brahmassarena nānānayavicittaṃ catusaccapaṭisaṃyuttaṃ tilakkhaṇāhataṃ madhuradhammakathaṃ kathesīti attho.

**Antarā na nivatteti, catuhatthe caṅkame yathā**ti ettha satthārā pana nimmitassa tassa caṅkamassa ekā koṭi pācīnacakkavāḷamukhavaṭṭiyaṃ ekā pacchimacakkavāḷamukhavaṭṭiyaṃ evaṃ ṭhite tasmiṃ ratanacaṅkame caṅkamamāno satthā ubho koṭiyo patvāva nivattati, antarā ubho koṭiyo apatvā na nivattati. Yathā catuhatthappamāṇe caṅkame caṅkamamāno ubho koṭiyo sīghameva patvā nivattati, evaṃ antarā na nivattatīti attho. Kiṃ pana bhagavā dasasahassayojanappamāṇāyāmaṃ caṅkamaṃ rassamakāsi{pb:V:0.0068}, tāvamahantaṃ vā attabhāvaṃ nimminīti? Na panevamakāsi. Acinteyyo buddhānaṃ buddhānubhāvo. Akaniṭṭhabhavanato paṭṭhāya yāva avīci, tāva ekaṅgaṇā ahosi. Tiriyato ca dasacakkavāḷasahassāni ekaṅgaṇāni ahesuṃ. Devā manusse passanti, manussāpi deve passanti. Yathā sabbe devamanussā pakatiyā caṅkamamānaṃ passanti, evaṃ bhagavantaṃ caṅkamamānaṃ passiṃsūti. Bhagavā pana caṅkamantova dhammaṃ deseti antarāsamāpattiñca samāpajjati.

Atha āyasmā sāriputto aparimitasamayasamupacitakusalabalajanitadvattiṃsavaralakkhaṇopasobhitaṃ asītānubyañjanavirājitaṃ varasarīraṃ saradasamaye paripuṇṇaṃ viya rajanikaraṃ sabbaphāliphullaṃ viya ca yojanasatubbedhaṃ pāricchattakaṃ aṭṭhārasaratanubbedhaṃ byāmappabhāparikkhepasassirikaṃ varakanakagirimiva jaṅgamaṃ anopamāya buddhalīḷāya anopamena buddhasirivilāsena caṅkamantaṃ dasasahassidevagaṇaparivutaṃ bhagavantaṃ addasa. Disvāna ayaṃ {pb:M:0.0078} pana sakalāpi dasasahassī lokadhātu sannipatitā, mahatiyā panettha dhammadesanāya bhavitabbaṃ, buddhavaṃsadesanā pana bahūpakārā bhagavati pasādāvahā, yaṃnūnāhaṃ dasabalassa abhinīhārato {pb:P:0.0058} paṭṭhāya buddhavaṃsaṃ paripuccheyya’’nti cintetvā ekaṃsaṃ cīvaraṃ katvā bhagavantaṃ upasaṅkamitvā dasanakhasamujjalaṃ jalajāmalāvikala-kamala-makulasadisaṃ añjaliṃ sirasi katvā bhagavantaṃ **‘‘kīdiso te mahāvīrā’’**tiādikaṃ paripucchi. Tena vuttaṃ –

::hangnum
74\.
::

::gatha1
‘‘Sāriputto mahāpañño, samādhijjhānakovido;
::

::gathalast
Paññāya pāramippatto, pucchati lokanāyakaṃ.
::

::hangnum
75\.
::

::gatha1
‘‘Kīdiso te mahāvīra, abhinīhāro naruttama;
::

::gathalast
Kamhi kāle tayā dhīra, patthitā bodhimuttamā’’ti. –
::

::unindented
Ādi. Kā nāmāyaṃ anusandhīti? Pucchānusandhi nāma. Tisso hi anusandhiyo – pucchānusandhi ajjhāsayānusandhi yathānusandhīti. Tattha ‘‘evaṃ vutte aññataro bhikkhu bhagavantaṃ etadavoca – ‘‘kiṃ nu kho, bhante, orimaṃ tīraṃ kiṃ pārimaṃ tīra’’nti (saṃ. ni. 4.241) evaṃ pucchantānaṃ bhagavatā vissajjitasuttavasena **pucchānusandhi** veditabbā.
::

‘‘Atha kho aññatarassa bhikkhuno evaṃ cetaso parivitakko udapādi ‘iti kira, bho, rūpaṃ anattā, vedanā anattā, saññā anattā, saṅkhārā anattā, viññāṇaṃ anattā, anattakatāni {pb:V:0.0069} kammāni kamattānaṃ phusissantī’ti. Atha kho bhagavā tassa bhikkhuno cetasā cetoparivitakkamaññāya bhikkhū āmantesi – ṭhānaṃ kho panetaṃ, bhikkhave, vijjati, yaṃ idhekacco moghapuriso avidvā avijjāgato taṇhādhipateyyena cetasā satthusāsanaṃ atidhāvitabbaṃ maññeyya ‘iti kira, bho, rūpaṃ anattā, vedanā anattā, saññā anattā, saṅkhārā anattā, viññāṇaṃ anattā, anattakatāni kammāni kamattānaṃ phusissantī’ti…pe… taṃ kiṃ maññatha, bhikkhave, rūpaṃ niccaṃ vā aniccaṃ vā’’ti (ma. ni. 3.90) evaṃ paresaṃ ajjhāsayaṃ viditvā bhagavatā vuttavasena **ajjhāsayānusandhi** veditabbā.

Yena {pb:M:0.0079} pana dhammena ādimhi desanā uṭṭhitā, tassa dhammassa anurūpadhammavasena vā paṭikkhepavasena vā yesu suttesu uparidesanā āgacchati, tesaṃ vasena **yathānusandhi** veditabbā. Tena vuttaṃ ‘‘pucchānusandhī’’ti.

Tattha **paññāya pāramippatto**ti sāvakapāramiñāṇassa matthakaṃ patto. **Pucchatī**ti apucchi. Tattha pucchā nāma adiṭṭhajotanāpucchā, diṭṭhasaṃsandanāpucchā, vimaticchedanāpucchā, anumatipucchā, kathetukamyatāpucchāti pañcavidhā hoti. Tatthāyaṃ therassa katamā pucchāti ce? Yasmā panāyaṃ buddhavaṃso kappasatasahassādhikaasaṅkhyeyyopacitapuññasambhārānaṃ paccekabuddhānaṃ {pb:P:0.0059} kappasatasahassādhikaasaṅkhyeyyopacitapuññasambhārānaṃ dvinnaṃ aggasāvakānañca kappasatasahassopacitapuññasambhārānaṃ sesamahāsāvakānaṃ vā avisayo, sabbaññubuddhānaṃyeva visayo, tasmā therassa adiṭṭhajotanā pucchāti veditabbā.

**Kīdiso**ti pucchanākāro, kiṃpakāroti attho. **Te**ti tava. **Abhinīhāro**ti abhinīhāro nāma buddhabhāvatthaṃ mānasaṃ bandhitvā ‘‘buddhabyākaraṇaṃ aladdhā na uṭṭhahissāmī’’ti vīriyamadhiṭṭhāya nipajjanaṃ. Tena vuttaṃ –

::gathalast
‘‘Kīdiso te mahāvīra, abhinīhāro naruttamā’’ti.
::

**Kamhi kāle**ti tasmiṃ kāle. **Patthitā**ti icchitā abhikaṅkhitā, ‘‘buddho bodheyyaṃ mutto moceyya’’ntiādinā nayena buddhabhāvāya paṇidhānaṃ kadā katanti apucchi. **Bodhī**ti sammāsambodhi, arahattamaggañāṇassa ca sabbaññutaññāṇassa cetaṃ adhivacanaṃ. **Uttamā**ti sāvakabodhipaccekabodhīhi seṭṭhattā uttamāti vuttā. Ubhinnamantarā **ma**-kāro padasandhikaro.

Idāni {pb:V:0.0070} buddhabhāvakārake dhamme pucchanto –

::hangnum
76\.
::

::gatha1
‘‘Dānaṃ sīlañca nekkhammaṃ, paññāvīriyañca kīdisaṃ;
::

::gathalast
Khantisaccamadhiṭṭhānaṃ, mettupekkhā ca kīdisā.
::

::hangnum
77\.
::

::gatha1
‘‘Dasa pāramī tayā dhīra, kīdisī lokanāyaka;
::

::gathalast
Kathaṃ upapāramī puṇṇā, paramatthapāramī katha’’nti. – āha;
::

Tattha {pb:M:0.0080} dānapāramiyaṃ tāva bāhirabhaṇḍapariccāgo **pāramī** nāma, aṅgapariccāgo **upapāramī** nāma, jīvitapariccāgo **paramatthapāramī** nāmāti. Esa nayo sesapāramīsupi. Evaṃ dasa pāramiyo dasa upapāramiyo dasa paramatthapāramiyoti samattiṃsa pāramiyo honti. Tattha bodhisattassa dānapāramitāya pūritattabhāvānaṃ parimāṇaṃ nāma natthi. Ekantena panassa **sasapaṇḍitajātake** –

::gatha1
‘‘Bhikkhāya upagataṃ disvā, sakattānaṃ pariccajiṃ;
::

::gathalast
Dānena me samo natthi, esā me dānapāramī’’ti. (cariyā. 1.143 tassuddānaṃ) –
::

::unindented
Evaṃ paraṃ jīvitapariccāgaṃ karontassa **dānapāramī** paramatthapāramī nāma jātā.
::

Tathā sīlapāramitāya pūritattabhāvānaṃ parimāṇaṃ nāma natthi. Ekanteneva panassa **saṅkhapālajātake** –

::gatha1
‘‘Sūlehi {pb:P:0.0060} vinivijjhante, koṭṭayantepi sattibhi;
::

::gathalast
Bhojaputte na kuppāmi, esā me sīlapāramī’’ti. (cariyā. 2.91) –
::

::unindented
Evaṃ attapariccāgaṃ karontassa **sīlapāramī** paramatthapāramī nāma jātā.
::

Tathā mahārajjaṃ pahāya nekkhammapāramiyā pūritattabhāvānaṃ parimāṇaṃ nāma natthi. Ekantena panassa **cūḷasutasomajātake** –

::gatha1
‘‘Mahārajjaṃ {pb:V:0.0071} hatthagataṃ, kheḷapiṇḍaṃva chaḍḍayiṃ;
::

::gathalast
Cajato na hoti lagganaṃ, esā me nekkhammapāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –
::

::unindented
Evaṃ nissaṅgatāya rajjaṃ chaḍḍetvā nikkhamantassa **nekkhammapāramī** paramatthapāramī nāma jātā.
::

Tathā mahosadhapaṇḍitakālādīsu paññāpāramiyā pūritattabhāvānaṃ parimāṇaṃ nāma natthi. Ekantena panassa **sattubhattakapaṇḍitakāle** –

::gatha1
‘‘Paññāya vicinantohaṃ, brāhmaṇaṃ mocayiṃ dukhā;
::

::gathalast
Paññāya me samo natthi, esā me paññāpāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –
::

::unindented
Antobhastagataṃ {pb:M:0.0081} sappaṃ dassentassa **paññāpāramī** paramatthapāramī nāma jātā.
::

Tathā vīriyapāramitāya pūritattabhāvānaṃ parimāṇaṃ nāma natthi. Ekantena panassa **mahājanakajātake** –

::gatha1
‘‘Atīradassī jalamajjhe, hatā sabbeva mānusā;
::

::gathalast
Cittassa aññathā natthi, esā me vīriyapāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –
::

::unindented
Evaṃ mahāsamuddaṃ tarantassa **vīriyapāramī** paramatthapāramī nāma jātā.
::

Tathā **khantivādijātake** –

::gatha1
‘‘Acetanaṃva koṭṭente, tiṇhena pharasunā mamaṃ;
::

::gathalast
Kāsirāje na kuppāmi, esā me khantipāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –
::

::unindented
Evaṃ {pb:V:0.0072} acetanabhāvena viya mahādukkhaṃ adhivāsentassa **khantipāramī** paramatthapāramī nāma jātā.
::

Tathā **mahāsutasomajātake** –

::gatha1
‘‘Saccavācaṃnurakkhanto, cajitvā mama jīvitaṃ;
::

::gathalast
Mocesiṃ ekasataṃ khattiye, esā me saccapāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –
::

::unindented
Evaṃ jīvitaṃ cajitvā saccaṃ anurakkhantassa **saccapāramī** paramatthapāramī nāma jātā.
::

Tathā **mūgapakkhajātake** –

::gatha1
‘‘Mātā {pb:P:0.0061} pitā na me dessā, attā me na ca dessiyo;
::

::gathalast
Sabbaññutaṃ piyaṃ mayhaṃ, tasmā vataṃ adhiṭṭhahi’’nti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā; cariyā 3.65) –
::

::unindented
Evaṃ jīvitampi pariccajitvā vataṃ adhiṭṭhahantassa **adhiṭṭhānapāramī** paramatthapāramī nāma jātā.
::

Tathā **suvaṇṇasāmajātake** –

::gatha1
‘‘Na maṃ koci uttasati, napi bhāyāmi kassaci;
::

::gathalast
Mettābalenupatthaddho, ramāmi pavane tadā’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā; cariyā. 3.113) –
::

::unindented
Evaṃ {pb:M:0.0082} jīvitampi anoloketvā mettāyantassa **mettāpāramī** paramatthapāramī nāma jātā.
::

::unindented
Tato {pb:V:0.0073} **lomahaṃsajātake** –
::

::gatha1
‘‘Susāne seyyaṃ kappemi, chavaṭṭhikaṃ upanidhāyahaṃ;
::

::gathalast
Gāmaṇḍalā upagantvā, rūpaṃ dassentinappaka’’nti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā; cariyā. 3.119) –
::

::unindented
Evaṃ gāmadārakesu niṭṭhubhanādīhi ceva mālāgandhūpahārādīhi ca sukhadukkhaṃ uppādentesupi upekkhaṃ anativattantassa **upekkhāpāramī** paramatthapāramī nāma jātā. Ayamettha saṅkhepo, vitthāro pana **cariyāpiṭakato** gahetabbo.
::

Idāni therena puṭṭhassa bhagavato byākaraṇaṃ dassentehi saṅgītikārakehi –

::hangnum
78\.
::

::gatha1
‘‘Tassa puṭṭho viyākāsi, karavīkamadhuragiro;
::

::gathalast
Nibbāpayanto hadayaṃ, hāsayanto sadevakaṃ.
::

::hangnum
79\.
::

::gatha1
‘‘Atītabuddhānaṃ jinānaṃ desitaṃ, nikīlitaṃ buddhaparamparāgataṃ;
::

::gathalast
Pubbenivāsānugatāya buddhiyā, pakāsayī lokahitaṃ sadevake’’ti. – vuttaṃ;
::

Tattha **tassa puṭṭho viyākāsī**ti tena dhammasenāpatinā puṭṭho hutvā tassa byākāsi, attano abhinīhārato paṭṭhāya abhisambodhipariyosānaṃ sabbaṃ buddhavaṃsaṃ kathesīti attho. **Karavīkamadhuragiro**ti karavīkasakuṇassa viya madhurā girā yassa so karavīkamadhuragiro, karavīkamadhuramañjussaroti attho. Tatridaṃ karavīkānaṃ madhurassaratā – karavīkasakuṇā kira madhurarasaṃ {pb:P:0.0062} ambapakkaṃ mukhatuṇḍakena paharitvā paggharitaṃ phalarasaṃ pivitvā pakkhena tāḷaṃ datvā vikūjamāne catuppadā madamattā viya laḷituṃ ārabhanti, gocarapasutāpi catuppadagaṇā mukhagatānipi tiṇāni chaḍḍetvā taṃ nādaṃ suṇanti, vāḷamigā khuddakamige anubandhamānā ukkhittaṃ pādaṃ anikkhipitvā {pb:M:0.0083} cittakatā viya tiṭṭhanti, anubandhamigāpi maraṇabhayaṃ hitvā tiṭṭhanti, ākāse pakkhandantā pakkhinopi pakkhe pasāretvā tiṭṭhanti, udake macchāpi kaṇṇapaṭalaṃ acālentā taṃ saddaṃ suṇamānā tiṭṭhanti. Evaṃ madhurassarā karavīkā (dī. ni. aṭṭha. 2.38; ma. ni. aṭṭha. 2.386). **Nibbāpayanto hadaya**nti kilesaggisantattasabbajanamānasaṃ {pb:V:0.0074} dhammakathāmatadhārāya sītibhāvaṃ janayantoti attho. **Hāsayanto**ti tosayanto. **Sadevaka**nti sadevakaṃ lokaṃ.

Atītabuddhānanti atītānaṃ buddhānaṃ. Amhākaṃ bhagavato abhinīhārassa purato pana taṇhaṅkaro medhaṅkaro saraṇaṅkaro dīpaṅkaroti cattāro buddhā ekasmiṃ kappe nibbattiṃsu. Tesaṃ aparabhāge koṇḍaññādayo tevīsati buddhāti sabbe dīpaṅkarādayo catuvīsati buddhā idha ‘‘atītabuddhā’’ti adhippetā, tesaṃ atītabuddhānaṃ. **Jināna**nti tasseva vevacanaṃ. **Desita**nti kathitaṃ. Catuvīsatiyā buddhānaṃ catusaccapaṭisaṃyuttaṃ dhammakathaṃ. **Nikīlita**nti tesaṃ caritaṃ kappajātigottāyubodhisāvakasannipātaupaṭṭhākamātāpituputtabhariyāparicchedādikaṃ nikīlitaṃ nāma. **Buddhaparamparāgata**nti dīpaṅkaradasabalato paṭṭhāya yāva kassapaparamparato āgataṃ desitaṃ nikīlitaṃ vāti attho. **Pubbenivāsānugatāya buddhiyā**ti ekampi jātiṃ dvepi jātiyoti (ma. ni. 1.148, 384, 421; 2.233; 3.82; pārā. 12) evaṃ vibhattaṃ pubbe nivuṭṭhakkhandhasantānasaṅkhātaṃ pubbenivāsaṃ anugatā upagatā tāya pubbenivāsānugatāya buddhiyā, pubbenivāsānussatiñāṇenāti attho. **Pakāsayī**ti byākāsi. **Lokahita**nti sabbalokahitaṃ buddhavaṃsaṃ. **Sadevake**ti sadevake loketi attho.

{para:80} 80\. Atha bhagavā karuṇāsītalena hadayena sadevakaṃ lokaṃ savane niyojento **‘‘pītipāmojjajanana’’**ntiādimāha. Tattha **pītipāmojjajanana**nti pītipāmojjakaraṃ pītiyā pubbabhāgaṃ pāmojjaṃ, pañcavaṇṇāya pītiyā janananti attho. **Sokasallavinodana**nti sokasaṅkhātānaṃ sallānaṃ vinodanaṃ viddhaṃsanaṃ. **Sabbasampattipaṭilābha**nti {pb:P:0.0063} sabbāpi devamanussasampattiādayo sampattiyo paṭilabhanti etenāti sabbasampattipaṭilābho, taṃ sabbasampattipaṭilābhaṃ buddhavaṃsadesananti attho. **Cittīkatvā**ti {pb:M:0.0084} citte katvā, buddhānussatiṃ purakkhatvāti attho. **Suṇāthā**ti nisāmetha nibodhatha. **Me**ti mama.

{para:81} 81\. **Madanimmadana**nti jātimadādīnaṃ sabbamadānaṃ nimmadanakaraṃ. **Sokanuda**nti soko nāma ñātibyasanādīhi phuṭṭhassa cittasantāpo. Kiñcāpi atthato domanassameva hoti, evaṃ santepi antonijjhānalakkhaṇo, cetaso parinijjhāyanaraso, anusocanapaccupaṭṭhāno, taṃ sokaṃ nudatīti sokanudo, taṃ sokanudaṃ. **Saṃsāraparimocana**nti saṃsārabandhanato parimocanakaraṃ. ‘‘Saṃsārasamatikkama’’ntipi pāṭho, tassa saṃsārasamatikkamakaranti attho.

**Sabbadukkhakkhaya**nti {pb:V:0.0075} ettha **dukkha**-saddo dukkhavedanā-dukkhavatthu-dukkhārammaṇa-dukkhapaccaya-dukkhaṭṭhānādīsu dissati. Ayañhi ‘‘dukkhassa ca pahānā’’tiādīsu (dī. ni. 1.232; ma. ni. 1.383, 430; pārā. 11) dukkhavedanāyaṃ dissati. ‘‘Jātipi dukkhā jarāpi dukkhā’’tiādīsu (dī. ni. 2.387; saṃ. ni. 5.1081) dukkhavatthusmiṃ. ‘‘Yasmā ca kho, mahāli, rūpaṃ dukkhaṃ dukkhānupatitaṃ dukkhāvakkanta’’ntiādīsu (saṃ. ni. 3.60) dukkhārammaṇe. ‘‘Dukkho pāpassa uccayo’’tiādīsu (dha. pa. 117) dukkhapaccaye. ‘‘Yāvañcidaṃ, bhikkhave, na sukarā akkhānena pāpuṇitaṃ yāva dukkhā nirayā’’tiādīsu (ma. ni. 3.250) dukkhaṭṭhāne. Idha panāyaṃ dukkhavatthusmiṃ dukkhapaccayepi ca daṭṭhabbo. Tasmā jātiādisabbadukkhakkhayakaranti attho (dha. sa. aṭṭha. 2 ādayo). **Magga**nti ettha kusalatthikehi maggīyati, kilese vā mārento gacchatīti maggoti buddhavaṃsadesanā vuccati, taṃ nibbānassa maggabhūtaṃ buddhavaṃsadesanaṃ. **Sakkacca**nti sakkaccaṃ cittīkatvā, ohitasotā hutvāti attho. **Paṭipajjathā**ti adhitiṭṭhatha, suṇāthāti attho. Atha vā pītipāmojjajananaṃ sokasallavinodanaṃ sabbasampattipaṭilābhahetubhūtaṃ imaṃ buddhavaṃsadesanaṃ sutvā idāni madanimmadanādiguṇavisesāvahaṃ sabbadukkhakkhayaṃ buddhabhāvamaggaṃ paṭipajjathāti {pb:P:0.0064} sabbesaṃ devamanussānaṃ buddhattaṃ paṇidhāya ussāhaṃ janeti. Sesamettha uttānamevāti.

::centre
Iti madhuratthavilāsiniyā buddhavaṃsa-aṭṭhakathāya
::

::centre
Ratanacaṅkamanakaṇḍavaṇṇanā niṭṭhitā.
::

::centre
Niṭṭhitā ca sabbākārena abbhantaranidānassatthavaṇṇanā.
::

### 2. Sumedhapatthanākathāvaṇṇanā

Idāni {pb:M:0.0085}{pb:V:0.0076} –

::hangnum
1-2\.
::

::gatha1
‘‘Kappe ca satasahasse, caturo ca asaṅkhiye;
::

::gathalast
Amaraṃ nāma nagaraṃ, dassaneyyaṃ manorama’’nti. –
::

::unindented
Ādinayappavattāya buddhavaṃsavaṇṇanāya okāso anuppatto. Sā panesā buddhavaṃsavaṇṇanā yasmā suttanikkhepaṃ vicāretvā vuccamānā pākaṭā hoti, tasmā suttanikkhepavicāraṇā tāva veditabbā. Cattāro hi suttanikkhepā attajjhāsayo parajjhāsayo pucchāvasiko aṭṭhuppattikoti. Tattha yāni suttāni bhagavā parehi anajjhiṭṭho kevalaṃ attano ajjhāsayena kathesi. Seyyathidaṃ – **ākaṅkheyyasuttaṃ** (ma. ni. 1.64 ādayo) **vatthasutta**nti (ma. ni. 1.70 ādayo) evamādīni, tesaṃ **attajjhāsayo** nikkhepo.
::

Yāni vā pana ‘‘paripakkā kho rāhulassa vimuttiparipācanīyā dhammā, yaṃnūnāhaṃ rāhulaṃ uttariṃ āsavānaṃ khaye vineyya’’nti (saṃ. ni. 4.121) evaṃ paresaṃ ajjhāsayaṃ khantiṃ manaṃ bujjhanakabhāvañca oloketvā parajjhāsayavasena kathitāni. Seyyathidaṃ – **rāhulovādasuttaṃ** **dhammacakkappavattanasutta**nti (saṃ. ni. 5.1081; mahāva. 13 ādayo; paṭi. ma. 2.30) evamādīni, tesaṃ **parajjhāsayo** nikkhepo.

Bhagavantaṃ upasaṅkamitvā te te devamanussā pañhaṃ pucchanti. Evaṃ puṭṭhena pana bhagavatā yāni kathitāni **devatāsaṃyutta** (saṃ. ni. 1.1 ādayo) **bojjhaṅgasaṃyuttā**dīni (saṃ. ni. 5.182 ādayo) tesaṃ **pucchāvasiko** nikkhepo.

Yāni vā pana uppannaṃ kāraṇaṃ paṭicca desitāni dhammadāyāda- (ma. ni. 1.29 ādayo) puttamaṃsūpamādīni (saṃ. ni. 2.63), tesaṃ **aṭṭhuppattiko** nikkhepo. Evametesu catūsu suttanikkhepesu imassa buddhavaṃsassa pucchāvasiko nikkhepo. Pucchāvasena hi bhagavatā ayaṃ {pb:V:0.0077} nikkhitto. Kassa pucchāvasena? Āyasmato sāriputtattherassa. Vuttañhetaṃ asmiṃ nidānasmiṃ eva –

::gatha1
‘‘Sāriputto {pb:M:0.0086}{pb:P:0.0065} mahāpañño, samādhijjhānakovido;
::

::gatha2
Paññāya pāramippatto, pucchati lokanāyakaṃ;
::

::gathalast
Kīdiso te mahāvīra, abhinīhāro naruttamā’’ti. (bu. vaṃ. 1.74-75) –
::

Ādi. Tenesā buddhavaṃsadesanā pucchāvasikāti veditabbā.

Tattha **kappe ca satasahasse**ti ettha **kappa**-saddo panāyaṃ abhisaddahanavohārakālapaññattichedanavikappanalesasamantabhāvaāyukappamahākappādīsu dissati. Tathā hi ‘‘okappanīyametaṃ bhoto gotamassa. Yathā taṃ arahato sammāsambuddhassā’’tiādīsu (ma. ni. 1.387) abhisaddahane dissati. ‘‘Anujānāmi, bhikkhave, pañcahi samaṇakappehi phalaṃ paribhuñjitu’’nti evamādīsu (cūḷava. 250) vohāre. ‘‘Yena sudaṃ niccakappaṃ viharāmī’’tiādīsu (ma. ni. 1.387) kāle. ‘‘Iccāyasmā kappo’’ti (su. ni. 1098; cūḷani. kappamāṇavapucchā 117; kappamāṇavapucchāniddesa 61) ca, ‘‘nigrodhakappo iti tassa nāmaṃ, tayā kataṃ bhagavā brāhmaṇassā’’ti ca evamādīsu (su. ni. 346) paññattiyaṃ. ‘‘Alaṅkato kappitakesamassū’’ti evamādīsu (jā. 2.22.1368) chedane. ‘‘Kappati dvaṅgulakappo’’tiādīsu (cūḷava. 446) vikappe. ‘‘Atthi kappo nipajjitu’’ntiādīsu (a. ni. 8.80) lese. ‘‘Kevalakappaṃ jetavanaṃ obhāsetvā’’tiādīsu samantabhāve. ‘‘Tiṭṭhatu, bhante, bhagavā kappaṃ, tiṭṭhatu sugato kappa’’nti (dī. ni. 2.178; udā. 51) ettha āyukappe. ‘‘Kīva dīgho nu kho, bhante, kappo’’ti (saṃ. ni. 2.128-129) ettha mahākappe. Ādisaddena ‘‘satthukappena vata kira, bho, mayaṃ sāvakena saddhiṃ mantayamānā na jānimhā’’ti (ma. ni. 1.260) ettha paṭibhāge. ‘‘Kappo naṭṭho hoti. Kappakatokāso jiṇṇo hotī’’ti (pāci. 371) ettha vinayakappe. Idha pana mahākappe daṭṭhabbo. Tasmā kappe ca satasahasseti mahākappānaṃ satasahassānanti attho (dī. ni. aṭṭha. 1.29; 3.275; saṃ. ni. aṭṭha. 1.1.1; a. ni. aṭṭha. 2.3.128; khu. pā. aṭṭha. 5.maṅgalasutta, evamiccādipāṭhavaṇṇanā; su. ni. aṭṭha. 2.maṅgalasuttavaṇṇanā; cariyā. aṭṭha. nidānakathā.1; cūḷani. aṭṭha. khaggavisāṇasuttaniddesavaṇṇanā). {pb:V:0.0078} **Caturo ca asaṅkhiye**ti ‘‘catunnaṃ asaṅkhyeyyānaṃ matthake’’ti vacanaseso daṭṭhabbo. Kappasatasahassādhikānaṃ catunnaṃ asaṅkhyeyyānaṃ matthaketi attho. **Amaraṃ nāma nagara**nti ‘‘amara’’nti ca ‘‘amaravatī’’ti {pb:M:0.0087} ca laddhanāmaṃ nagaraṃ ahosi. Keci panettha aññenāpi pakārena vaṇṇayanti, kiṃ tehi, nāmamattaṃ panetaṃ tassa nagarassa. **Dassaneyya**nti suvibhattavicitra-caccaradvāra-catukkasiṅghāṭika-pākāra-parikkhepapāsāda- hammiya-bhavana-samalaṅkatattā dassanīyaṃ. **Manorama**nti samasuciparamaramaṇīyabhūmibhāgattā chāyūdakasampannattā {pb:P:0.0066} sulabhāhārattā sabbopakaraṇayuttattā ca samiddhattā devamanussādīnaṃ mano ramayatīti manoramaṃ.

**Dasahi saddehi avivitta**nti hatthisaddena assasaddena rathasaddena bherisaddena saṅkhasaddena mudiṅgasaddena vīṇāsaddena gītasaddena sammatāḷasaddena ‘‘bhuñjatha pivatha khādathā’’ti dasamena saddenāti; imehi dasahi saddehi avivittaṃ ahosi, sabbakālaṃ anupamussavasamajjanāṭakā kīḷantīti attho. **Annapānasamāyuta**nti annena catubbidhenāhārena ca pānena ca suṭṭhu āyutaṃ annapānasamāyutaṃ, iminā subhikkhatā dassitā, bahuannapānasamāyutanti attho.

Idāni te dasa sadde vatthuto dassanatthaṃ –

::gatha1
‘‘Hatthisaddaṃ assasaddaṃ, bherisaṅkharathāni ca;
::

::gathalast
Khādatha pivatha ceva, annapānena ghosita’’nti. – vuttaṃ;
::

Tattha **hatthisadda**nti hatthīnaṃ koñcanādasaddena, karaṇatthe upayogavacanaṃ daṭṭhabbaṃ. Esa nayo sesapadesupi. **Bherisaṅkharathāni cā**ti bherisaddena ca saṅkhasaddena ca rathasaddena cāti attho. Liṅgavipariyāsena vuttaṃ, ‘khādatha pivathā’ti evamādinayappavattena annapānapaṭisaṃyuttena ghositaṃ abhināditanti attho. Etthāha – tesaṃ pana saddānaṃ ekadesova dassito, na sakaloti? Na ekadeso sakalo dasavidho dassitova. Kathaṃ? Bherisaddena mudiṅgasaddo saṅgahito, saṅkhasaddena vīṇāgītasammatāḷasaddā saṅgahitāti daseva dassitā.

Evaṃ ekena pariyāyena nagarasampattiṃ vaṇṇetvā puna tameva dassetuṃ –

::hangnum
3\.
::

::gatha1
‘‘Nagaraṃ {pb:M:0.0088} sabbaṅgasampannaṃ, sabbakammamupāgataṃ, sattaratanasampannaṃ, nānājanasamākulaṃ;
::

::gathalast
Samiddhaṃ devanagaraṃva, āvāsaṃ puññakammina’’nti. – vuttaṃ;
::

Tattha {pb:V:0.0079} **sabbaṅgasampanna**nti pākāragopuraṭṭālakādisabbanagarāvayavasampannaṃ, paripuṇṇasabbavittūpakaraṇadhanadhaññatiṇakaṭṭhodakanti vā attho. **Sabbakammamupāgata**nti sabbakammantena upagataṃ, samupagatasabbakammantanti attho. **Sattaratanasampanna**nti {pb:P:0.0067} paripuṇṇamuttādisattaratanaṃ, cakkavattinivāsabhūmito vā hatthiratanādīhi sattaratanehi sampannaṃ. **Nānājanasamākula**nti nānāvidhadesabhāsehi janehi samākulaṃ. **Samiddha**nti manussopabhogasabbopakaraṇehi samiddhaṃ phītaṃ. **Devanagaraṃ vā**ti devanagaraṃ viya ālakamandā viya amaravatī samiddhanti vuttaṃ hoti. **Āvāsaṃ puññakammina**nti āvasanti ettha puññakammino janāti āvāso. ‘‘Āvāso’’ti vattabbe ‘‘āvāsa’’nti liṅgabhedaṃ katvā vuttanti veditabbaṃ. Paññāyati tenāti puññaṃ, kularūpamahābhogissariyavasena paññāyatīti attho. Punātīti vā puññaṃ. Sabbakusalamalarajāpavāhakattā puññaṃ kammaṃ yesaṃ atthi te puññakammino, tesaṃ puññakamminaṃ āvāsabhūtanti attho.

Tattha **sumedho** nāma brāhmaṇo paṭivasati ubhato sujāto mātito ca pitito ca, saṃsuddhagahaṇiko yāva sattamā kulaparivaṭṭā akkhitto anupakuṭṭho jātivādena, abhirūpo dassanīyo pāsādiko paramāya vaṇṇapokkharatāya samannāgato, so tiṇṇaṃ vedānaṃ pāragū ahosi sanighaṇḍukeṭubhānaṃ sākkharappabhedānaṃ itihāsapañcamānaṃ padako veyyākaraṇo anavayo lokāyatamahāpurisalakkhaṇesu. Tassa pana daharakāleyeva mātāpitaro kālamakaṃsu. Athassa rāsivaḍḍhako amacco āyapotthakaṃ āharitvā suvaṇṇarajatamaṇimuttādivividharatanabharite gabbhe vivaritvā – ‘‘etthakaṃ te, kumāra, mātu santakaṃ, etthakaṃ pitu santakaṃ, etthakaṃ ayyakapayyakāna’’nti yāva sattamā kulaparivaṭṭā dhanaṃ ācikkhitvā – ‘‘etaṃ paṭipajjāhī’’ti niyyātesi. So ‘‘sādhū’’ti sampaṭicchitvā puññāni karonto agāraṃ ajjhāvasi. Tena vuttaṃ –

::hangnum
4\.
::

::gatha1
‘‘Nagare {pb:M:0.0089} amaravatiyā, sumedho nāma brāhmaṇo;
::

::gathalast
Anekakoṭisannicayo, pahūtadhanadhaññavā.
::

::hangnum
5\.
::

::gatha1
‘‘Ajjhāyako mantadharo, tiṇṇaṃ vedāna pāragū;
::

::gathalast
Lakkhaṇe itihāse ca, sadhamme pāramiṃ gato’’ti.
::

Tattha **nagare amaravatiyā**ti amaravatīsaṅkhāte nagare. **Sumedho nāmā**ti ettha ‘‘medhā’’ti paññā {pb:V:0.0080} vuccati. Sā tassa sundarā pasatthāti sumedhoti paññāyittha. **Brāhmaṇo**ti brahmaṃ aṇati sikkhatīti brāhmaṇo, mante sajjhāyatīti attho{pb:P:0.0068}. Akkharacintakā pana ‘‘brahmuno apaccaṃ brāhmaṇo’’ti vadanti. Ariyā pana bāhitapāpattā brāhmaṇāti. **Anekakoṭisannicayo**ti koṭīnaṃ sannicayo koṭisannicayo, aneko koṭisannicayo yassa soyaṃ anekakoṭisannicayo, anekakoṭi dhanasannicayoti attho. **Pahūtadhanadhaññavā**ti bahuladhanadhaññavā. Purimaṃ bhūmigatagabbhagatadhanadhaññavasena vuttaṃ, idaṃ niccaparibhogūpagatadhanadhaññavasena vuttanti veditabbaṃ.

**Ajjhāyako**ti na jhāyatīti ajjhāyako, jhānabhāvanārahitoti attho. Vuttañhetaṃ – ‘‘na dānime jhāyantīti. Na dānime jhāyantīti kho, vāseṭṭha, ‘ajjhāyakā ajjhāyakā’ tveva tatiyaṃ akkharaṃ upanibbatta’’nti (dī. ni. 3.132) evaṃ paṭhamakappikakāle jhānavirahitānaṃ brāhmaṇānaṃ garahavacanaṃ uppannaṃ. Idāni mantaṃ jhāyatīti ajjhāyako, mante parivattetīti iminā atthena pasaṃsavacanaṃ katvā voharanti. Mante dhāretīti **mantadharo**. **Tiṇṇaṃ vedāna**nti iruvedayajuvedasāmavedānaṃ tiṇṇaṃ vedānaṃ. Ayaṃ pana **veda**-saddo ñāṇasomanassaganthesu dissati. Tathā hesa – ‘‘yaṃ brāhmaṇaṃ vedagumābhijaññā, akiñcanaṃ kāmabhave asatta’’ntiādīsu (su. ni. 1065) ñāṇe dissati. ‘‘Ye vedajātā vicaranti loke’’tiādīsu (a. ni. 4.57) somanasse. ‘‘Tiṇṇaṃ vedānaṃ pāragū sanighaṇḍukeṭubhāna’’ntiādīsu (dī. ni. 1.256) ganthe. Idhāpi ganthe (ma. ni. aṭṭha. 1.75). **Pāragū**ti tiṇṇaṃ vedānaṃ oṭṭhapahatakaraṇamattena pāraṃ gatoti pāragū. **Lakkhaṇe**ti itthilakkhaṇapurisalakkhaṇamahāpurisalakkhaṇādike lakkhaṇe. **Itihāse**ti itiha āsa, itiha āsāti īdisavacanapaṭisaṃyutte {pb:M:0.0090} purāṇasaṅkhāte ganthavisese. **Sadhamme**ti brāhmaṇānaṃ sake dhamme, sake ācariyake vā. **Pāramiṃ gato**ti pāraṃ gato, disāpāmokkho ācariyo ahosīti attho.

Athekadivasaṃ so dasaguṇagaṇārādhitapaṇḍito sumedhapaṇḍito uparipāsādavaratale rahogato hutvā pallaṅkaṃ ābhujitvā nisinno cintesi – ‘‘punabbhave paṭisandhiggahaṇaṃ nāma dukkhaṃ, tathā nibbattanibbattaṭṭhāne sarīrabhedanaṃ, ahañca jātidhammo, jarādhammo, byādhidhammo, maraṇadhammo, evaṃbhūtena mayā ajātiṃ ajaraṃ abyādhiṃ amaraṇaṃ sukhaṃ sivaṃ nibbānaṃ pariyesituṃ {pb:P:0.0069} vaṭṭati, avassaṃ bhavacārakato muccitvā nibbānagāminā ekena maggena bhavitabba’’nti. Tena vuttaṃ –

::hangnum
6\.
::

::gatha1
‘‘Rahogato {pb:V:0.0081} nisīditvā, evaṃ cintesahaṃ tadā;
::

::gathalast
Dukkho punabbhavo nāma, sarīrassa ca bhedanaṃ.
::

::hangnum
7\.
::

::gatha1
‘‘Jātidhammo jarādhammo, byādhidhammo sahaṃ tadā;
::

::gathalast
Ajaraṃ amaraṃ khemaṃ, pariyesissāmi nibbutiṃ.
::

::hangnum
8\.
::

::gatha1
‘‘Yaṃnūnimaṃ pūtikāyaṃ, nānākuṇapapūritaṃ;
::

::gathalast
Chaḍḍayitvāna gaccheyyaṃ, anapekkho anatthiko.
::

::hangnum
9\.
::

::gatha1
‘‘Atthi hehiti so maggo, na so sakkā na hetuye;
::

::gathalast
Pariyesissāmi taṃ maggaṃ, bhavato parimuttiyā’’ti.
::

Ettha pana gāthāsambandhañca anuttānapadānamatthañca vatvāva gamissāma. Tattha **rahogato**ti rahasi gato, rahasi ṭhāne nisinno. **Evaṃ cintesaha**nti evaṃ cintesiṃ ahaṃ. Evanti iminā cintanākāraṃ dasseti. **Tadā**ti tasmiṃ sumedhapaṇḍitakāle. ‘‘Evaṃ cintesaha’’nti bhagavā iminā attanā saddhiṃ sumedhapaṇḍitaṃ ekattaṃ karoti. Tasmā tadā so sumedho ahamevāti pakāsento ‘‘evaṃ cintesahaṃ tadā’’ti bhagavā uttamapurisavasenāha. **Jātidhammo**ti jātisabhāvo. Esa nayo sesapadesupi. **Nibbuti**nti nibbānaṃ.

**Yaṃnūnā**ti {pb:M:0.0091} parivitakkanatthe nipāto, yadi panāhanti attho. **Pūtikāya**nti pūtibhūtaṃ kāyaṃ. **Nānākuṇapapūrita**nti mutta-karīsa-pubbalohita-pitta-semha-kheḷasiṅghāṇikādianekakuṇapapūritaṃ. **Anapekkho**ti anālayo. **Atthī**ti avassaṃ upalabbhati. **Hehitī**ti bhavissati, parivitakkanavacanamidaṃ. **Na so sakkā na hetuye**ti tena maggena na sakkā na bhavituṃ. So pana maggo **hetuye**ti hetubhāvāya na na hoti, hetuyevāti attho. **Bhavato parimuttiyā**ti bhavabandhanavimuttiyāti attho.

Idāni attanā parivitakkitamatthaṃ sampādayituṃ **‘‘yathāpī’’**ti ādimāha. Yathā hi loke dukkhassa paṭipakkhabhūtaṃ sukhaṃ nāma atthi, evaṃ bhave sati tappaṭipakkhena vibhavenāpi bhavitabbaṃ{pb:P:0.0070}, yathā ca uṇhe sati tassa vūpasamabhūtaṃ sītalampi atthi, evaṃ rāgādiaggīnaṃ vūpasamena nibbānena bhavitabbaṃ. Yathā ca pāpassa lāmakassa dhammassa paṭipakkhabhūto kalyāṇo anavajjadhammopi {pb:V:0.0082} atthiyeva, evameva pāpikāya jātiyā sati sabbajātikhepanato ajātisaṅkhātena nibbānenāpi bhavitabbamevāti. Tena vuttaṃ –

::hangnum
10\.
::

::gatha1
‘‘Yathāpi dukkhe vijjante, sukhaṃ nāmapi vijjati;
::

::gathalast
Evaṃ bhave vijjamāne, vibhavopicchitabbako.
::

::hangnum
11\.
::

::gatha1
‘‘Yathāpi uṇhe vijjante, aparaṃ vijjati sītalaṃ;
::

::gathalast
Evaṃ tividhaggi vijjante, nibbānaṃ icchitabbakaṃ.
::

::hangnum
12\.
::

::gatha1
‘‘Yathāpi pāpe vijjante, kalyāṇamapi vijjati;
::

::gathalast
Evameva jāti vijjante, ajātipicchitabbaka’’nti.
::

Tattha **yathāpī**ti opammatthe nipāto. **Sukha**nti kāyikacetasikasukhaṃ, suṭṭhu dukkhaṃ khaṇatīti sukhaṃ. **Bhave**ti janane. **Vibhavo**ti ajananaṃ, janane vijjamāne ajananadhammopi icchitabbo. **Tividhaggi vijjante**ti tividhe rāgādike aggimhi vijjamāneti attho. **Nibbāna**nti tassa tividhassa rāgādiaggissa nibbāpanaṃ upasamanaṃ nibbānañca icchitabbaṃ. **Pāpe**ti akusale lāmake. **Kalyāṇamapī**ti kusalamapi. **Evamevā**ti evamevaṃ. **Jāti vijjante**ti {pb:M:0.0092} jātiyā vijjamānāyāti attho. Liṅgabhedañca vibhattilopañca katvā vuttaṃ. **Ajātipī**ti jātikhepanaṃ ajātinibbānampi icchitabbaṃ.

Athāhaṃ parampi cintesiṃ – ‘‘yathā nāma gūtharāsimhi nimuggena purisena dūratova kamalakuvalayapuṇḍarīkasaṇḍamaṇḍitaṃ vimalasalilaṃ taḷākaṃ disvā – ‘katarena nu kho maggena tattha gantabba’nti taḷākaṃ gavesituṃ yuttaṃ. Yaṃ tassa agavesanaṃ, na so tassa taḷākassa doso, tassa purisasseva doso. Evameva kilesamaladhovane amatamahātaḷāke vijjamāne yaṃ tassa agavesanaṃ, na so amatasaṅkhātassa nibbānamahātaḷākassa doso, purisasseva doso. Yathā pana corehi saṃparivārito puriso palāyanamagge vijjamānepi sace so na palāyati, na so tassa maggassa doso, tassa purisasseva doso. Evameva kilesacorehi parivāretvā gahitassa purisassa vijjamāneyeva nibbānamahānagaragāmimhi sive mahāmagge tassa maggassa agavesanaṃ {pb:P:0.0071} nāma na maggassa doso, purisasseva doso. Yathā byādhipīḷito puriso vijjamāne byādhitikicchake vejje sace taṃ vejjaṃ gavesitvā taṃ byādhiṃ na tikicchāpeti, na {pb:V:0.0083} so vejjassa doso, tassa purisasseva doso. Evameva pana yo kilesabyādhiparipīḷito kilesavūpasamamaggakovidaṃ vijjamānameva ācariyaṃ na gavesati, tasseva doso, na kilesabyādhivināyakassa ācariyassa doso’’ti. Tena vuttaṃ –

::hangnum
13\.
::

::gatha1
‘‘Yathā gūthagato puriso, taḷākaṃ disvāna pūritaṃ;
::

::gathalast
Na gavesati taṃ taḷākaṃ, na doso taḷākassa so.
::

::hangnum
14\.
::

::gatha1
‘‘Evaṃ kilesamaladhovaṃ, vijjante amatantaḷe;
::

::gathalast
Na gavesati taṃ taḷākaṃ, na doso amatantaḷe.
::

::hangnum
15\.
::

::gatha1
‘‘Yathā arīhi pariruddho, vijjante gamanampathe;
::

::gathalast
Na palāyati so puriso, na doso añjasassa so.
::

::hangnum
16\.
::

::gatha1
‘‘Evaṃ kilesapariruddho, vijjamāne sive pathe;
::

::gathalast
Na gavesati taṃ maggaṃ, na doso sivamañjase.
::

::hangnum
17\.
::

::gatha1
‘‘Yathāpi {pb:M:0.0093} byādhito puriso, vijjamāne tikicchake;
::

::gathalast
Na tikicchāpeti taṃ byādhiṃ, na doso so tikicchake.
::

::hangnum
18\.
::

::gatha1
‘‘Evaṃ kilesabyādhīhi, dukkhito patipīḷito;
::

::gathalast
Na gavesati taṃ ācariyaṃ, na doso so vināyake’’ti.
::

Tattha **gūthagato**ti gūthakūpagato, gūthena gato makkhito vā. **Kilesamaladhova**nti kilesamalasodhane, bhummatthe paccattavacanaṃ. **Amatantaḷe**ti amatasaṅkhātassa taḷākassa, sāmiatthe bhummavacanaṃ daṭṭhabbaṃ, anussaraṃ pakkhipitvā vuttaṃ. **Arīhī**ti paccatthikehi. **Pariruddho**ti samantato niruddho. **Gamanampathe**ti gamanapathe. Chandāvināsatthaṃ anussarāgamanaṃ katvā vuttaṃ. **Na palāyatī**ti yadi na palāyeyya. **So puriso**ti so corehi pariruddho puriso. **Añjasassā**ti {pb:P:0.0072} maggassa. Maggassa hi –

::gatha1
‘‘Maggo {pb:V:0.0084} pantho patho pajjo, añjasaṃ vaṭumāyanaṃ;
::

::gathalast
Nāvā uttarasetu ca, kullo ca bhisi saṅkamo’’ti. (cūḷani. pārāyanatthutigāthāniddesa 101) –
::

::unindented
Bahūni nāmāni. Svāyamidha añjasanāmena vutto. **Sive**ti sabbupaddavābhāvato sive. **Sivamañjase**ti sivassa añjasassāti attho. **Tikicchake**ti vejje. **Na tikicchāpetī**ti na tikicchāpeyya. **Na doso so tikicchake**ti tikicchakassa doso natthi, byādhitasseva dosoti attho. **Dukkhito**ti sañjātakāyikacetasikadukkho. **Ācariya**nti mokkhamaggācariyaṃ. **Vināyake**ti ācariyassa.
::

Evaṃ panāhaṃ cintetvā uttarimpi evaṃ cintesiṃ – ‘‘yathāpi maṇḍanakajātiko puriso kaṇṭhe āsattaṃ kuṇapaṃ chaḍḍetvā sukhī gaccheyya, evaṃ mayāpi imaṃ pūtikāyaṃ chaḍḍetvā anapekkhena nibbānamahānagaraṃ pavisitabbaṃ. Yathā ca naranāriyo ukkārabhūmiyaṃ uccārapassāvaṃ katvā na taṃ ucchaṅgena vā ādāya dasante vā veṭhetvā ādāya gacchanti, atha kho jigucchamānā oloketumpi anicchantā anapekkhā chaḍḍetvā gacchanti, evaṃ mayāpi imaṃ pūtikāyaṃ anapekkhena chaḍḍetvā amataṃ nibbānanagaraṃ pavisituṃ vaṭṭati. Yathā ca nāvikā nāma jajjaraṃ nāvaṃ udakagāhiniṃ chaḍḍetvā anapekkhāva gacchanti, evamahampi imaṃ navahi vaṇamukhehi paggharantaṃ kāyaṃ chaḍḍetvā anapekkho nibbānamahānagaraṃ pavisissāmi{pb:M:0.0094}. Yathā ca koci puriso muttāmaṇiveḷuriyādīni nānāvidhāni ratanāni ādāya corehi saddhiṃ maggaṃ gacchanto attano ratanavināsabhayena te core chaḍḍetvā khemaṃ maggaṃ gaṇhāti, evamayampi pūtikāyo ratanavilopakacorasadiso. Sacāhaṃ ettha taṇhaṃ karissāmi, ariyamaggakusaladhammaratanāni me nassissanti, tasmā mayā imaṃ mahācorasadisaṃ karajakāyaṃ chaḍḍetvā nibbānamahānagaraṃ pavisituṃ vaṭṭatī’’ti. Tena vuttaṃ –

::hangnum
19\.
::

::gatha1
‘‘Yathāpi kuṇapaṃ puriso, kaṇṭhe baddhaṃ jigucchiya;
::

::gathalast
Mocayitvāna gaccheyya, sukhī serī sayaṃvasī.
::

::hangnum
20\.
::

::gatha1
‘‘Tathevimaṃ pūtikāyaṃ, nānākuṇapasañcayaṃ;
::

::gathalast
Chaḍḍayitvāna gaccheyyaṃ, anapekkho anatthiko.
::

::hangnum
21\.
::

::gatha1
‘‘Yathā {pb:V:0.0085}{pb:P:0.0073} uccāraṭṭhānamhi, karīsaṃ naranāriyo;
::

::gathalast
Chaḍḍayitvāna gacchanti, anapekkhā anatthikā.
::

::hangnum
22\.
::

::gatha1
‘‘Evamevāhaṃ imaṃ kāyaṃ, nānākuṇapapūritaṃ;
::

::gathalast
Chaḍḍayitvāna gacchissaṃ, vaccaṃ katvā yathā kuṭiṃ.
::

::hangnum
23\.
::

::gatha1
‘‘Yathāpi jajjaraṃ nāvaṃ, paluggaṃ udagāhiniṃ;
::

::gathalast
Sāmī chaḍḍetvā gacchanti, anapekkhā anatthikā.
::

::hangnum
24\.
::

::gatha1
‘‘Evamevāhaṃ imaṃ kāyaṃ, navacchiddaṃ dhuvassavaṃ;
::

::gathalast
Chaḍḍayitvāna gacchissaṃ, jiṇṇanāvaṃva sāmikā.
::

::hangnum
25\.
::

::gatha1
‘‘Yathāpi puriso corehi, gacchanto bhaṇḍamādiya;
::

::gathalast
Bhaṇḍacchedabhayaṃ disvā, chaḍḍayitvāna gacchati.
::

::hangnum
26\.
::

::gatha1
‘‘Evameva imaṃ kāyo, mahācorasamo viya;
::

::gathalast
Pahāyimaṃ gamissāmi, kusalacchedanābhayā’’ti.
::

Tattha **yathāpi kuṇapaṃ puriso**ti yathāpi daharo yuvā maṇḍanakajātiko puriso ahikuṇapena vā kukkurakuṇapena vā manussakuṇapena vā kaṇṭhe āsattena aṭṭīyitvā harāyitvā jigucchitvā taṃ kuṇapaṃ mocetvā {pb:M:0.0095} gaccheyya. **Sukhī**ti sukhito. **Serī**ti yathicchakavihārī. **Nānākuṇapasañcaya**nti anekavidhakuṇaparāsibhūtaṃ ‘‘nānākuṇapapūrita’’ntipi pāṭho.

**Uccāraṭṭhānamhī**ti uccārenti vaccaṃ karonti etthāti uccāro, uccāro ca so ṭhānaṃ ceti uccāraṭṭhānaṃ. Atha vā ussāsiyyatīti ussāso, vaccassetaṃ nāmaṃ, tassa ṭhānaṃ ussāsaṭṭhānaṃ, tasmiṃ **ussāsaṭṭhānamhi,** ukkāraṭṭhāneti attho. **Vaccaṃ katvā yathā kuṭi**nti vaccaṃ katvā kuṭiṃ naranāriyo viyāti attho.

**Jajjara**nti jiṇṇaṃ. **Palugga**nti palujjantiṃ, vikirantinti attho. **Udagāhini**nti udakagāhiniṃ{pb:V:0.0086}. **Sāmī**ti nāvāsāmikā. **Navacchidda**nti cakkhusotādīhi navahi vaṇamukhehi chiddāvacchiddehi yuttattā navacchiddaṃ. **Dhuvassava**nti dhuvanissandaṃ, niccaṃ paggharaṇāsucinti attho.

**Bhaṇḍamādiyā**ti yaṃkiñci ratanādikaṃ bhaṇḍaṃ ādiya. **Bhaṇḍacchedabhayaṃ** {pb:P:0.0074} **disvā**ti bhaṇḍassa acchindanena bhayaṃ disvāti attho. **Evamevā**ti so bhaṇḍamādāya gacchanto puriso viya. **Ayaṃ kāyo**ti ayaṃ pana kucchitānaṃ paramajegucchānaṃ āyoti kāyo. **Āyo**ti upattiṭṭhānaṃ. Āyanti tatoti āyo, kucchitā kesādayo. Iti kucchitānaṃ kesādīnaṃ āyoti kāyo. **Mahācorasamo viyā**ti cakkhuādīhi rūpādīsu piyarūpesu sārajjanādivasena pāṇātipātādinnādānādicoro hutvā sabbakusalaṃ vilumpatīti mahācorasamo. Tasmā yathā so ratanabhaṇḍamādāya corehi saddhiṃ gacchanto puriso te core pahāya gacchati, evamevāhampi imaṃ mahācorasamaṃ kāyaṃ pahāya attano sotthibhāvakaraṃ maggaṃ gavesituṃ gamissāmīti atthasambandho veditabbo. **Kusalacchedanābhayā**ti kusaladhammavilopanabhayenāti attho.

Athevaṃ sumedhapaṇḍito nānāvidhāhi upamāhi nekkhammakāraṇaṃ cintetvā punapi cintesi – ‘‘imaṃ mahādhanarāsiṃ saṃharitvā mayhaṃ pitupitāmahādayo paralokaṃ gacchantā ekakahāpaṇampi gahetvā na gatā, mayā pana gahetvā gamanakāraṇaṃ kātuṃ vaṭṭatī’’ti gantvā rañño ārocesi {pb:M:0.0096} – ‘‘ahaṃ, mahārāja, jātijarādīhi upaddutahadayo agārasmā anagāriyaṃ pabbajissāmi, mayhaṃ anekakoṭisatasahassaṃ dhanaṃ atthi, taṃ devo paṭipajjatū’’ti. Rājā āha – ‘‘na mayhaṃ te dhanena attho, tvaṃyeva yathicchakaṃ karohī’’ti.

So ca ‘‘sādhu devā’’ti nagare bheriṃ carāpetvā mahājanassa dānaṃ datvā vatthukāme ca kilesakāme ca pahāya amaravaranagarasadisato amaranagarato nikkhamitvā ekakova nānāmigagaṇavante himavante **dhammikaṃ** nāma pabbataṃ nissāya assamaṃ katvā tattha paṇṇasālaṃ katvā pañcadosavivajjitaṃ caṅkamaṃ māpetvā aṭṭhaguṇasamupetaṃ abhiññābalaṃ samāharituṃ navadosasamannāgataṃ sāṭakaṃ pajahitvā dvādasaguṇamupāgataṃ vākacīraṃ nivāsetvā pabbaji. Evaṃ pana so pabbajito aṭṭhadosasamākiṇṇaṃ paṇṇasālaṃ pahāya dasaguṇasamannāgataṃ rukkhamūlaṃ upagantvā sabbadhaññavikatiṃ pahāya pavattaphalabhojano hutvā nisajjaṭṭhānacaṅkamanavasena padhānaṃ padahanto sattāhabbhantareyeva aṭṭhannaṃ samāpattīnaṃ pañcannañca abhiññānaṃ lābhī ahosi. Tena vuttaṃ –

::hangnum
27\.
::

::gatha1
‘‘Evāhaṃ {pb:V:0.0087} cintayitvāna, nekakoṭisataṃ dhanaṃ;
::

::gathalast
Nāthānāthānaṃ datvāna, himavantamupāgamiṃ.
::

::hangnum
28\.
::

::gatha1
‘‘Himavantassāvidūre, dhammiko nāma pabbato;
::

::gathalast
Assamo sukato mayhaṃ, paṇṇasālā sumāpitā.
::

::hangnum
29\.
::

‘‘Caṅkamaṃ {pb:P:0.0075} tattha māpesiṃ, pañcadosavivajjitaṃ.

::gathalast
Aṭṭhaguṇasamupetaṃ, abhiññābalamāhariṃ.
::

::hangnum
30\.
::

::gatha1
‘‘Sāṭakaṃ pajahiṃ tattha, navadosamupāgataṃ;
::

::gathalast
Vākacīraṃ nivāsesiṃ, dvādasaguṇamupāgataṃ.
::

::hangnum
31\.
::

::gatha1
‘‘Aṭṭhadosasamākiṇṇaṃ, pajahiṃ paṇṇasālakaṃ;
::

::gathalast
Upāgamiṃ rukkhamūlaṃ, guṇe dasahupāgataṃ.
::

::hangnum
32\.
::

::gatha1
‘‘Vāpitaṃ ropitaṃ dhaññaṃ, pajahiṃ niravasesato;
::

::gathalast
Anekaguṇasampannaṃ, pavattaphalamādiyiṃ.
::

::hangnum
33\.
::

::gatha1
‘‘Tatthappadhānaṃ {pb:M:0.0097} padahiṃ, nissajjaṭṭhānacaṅkame;
::

::gathalast
Abbhantaramhi sattāhe, abhiññābalapāpuṇi’’nti.
::

Tattha **evāha**nti evaṃ ahaṃ, heṭṭhā vuttappakārena cintetvāti attho. **Nāthānāthāna**nti sanāthānamanāthānañca aḍḍhānañceva daliddānañca ‘‘atthikā gaṇhantū’’ti saha koṭṭhāgārehi datvāti attho. **Himavantassāvidūre**ti himavantapabbatarājassa avidūre samīpe. **Dhammiko nāma pabbato**ti evaṃnāmako pabbato. Kasmā panāyaṃ dhammikoti? Yebhuyyena pana bodhisattā isipabbajjaṃ pabbajitvā taṃ pabbataṃ upanissāya abhiññāyo nibbattetvā samaṇadhammaṃ akaṃsu. Tasmā samaṇadhammassa nissayabhūtattā ‘‘dhammiko’’tveva pākaṭo ahosi. **Assamo sukato mayha**ntiādinā sumedhapaṇḍitena assamapaṇṇasālā caṅkamā sahatthā māpitā viya vuttā, na ca pana sahatthā māpitā, kintu sakkena devena pesite vissakammunā devaputtena nimmitā. Bhagavā {pb:V:0.0088} pana tadā attano puññānubhāvena nibbattaṃ taṃ sampadaṃ sandhāya – ‘‘sāriputta, tasmiṃ pabbate –

::gatha1
‘Assamo sukato mayhaṃ, paṇṇasālā sumāpitā;
::

::gathalast
Caṅkamaṃ tattha māpesiṃ, pañcadosavivajjita’’’nti. – ādimāha;
::

Tattha **paṇṇasālā**ti paṇṇachadanasālā. **Tatthā**ti tasmiṃ assamapade. **Pañcadosavivajjita**nti pañcahi caṅkamadosehi vivajjitaṃ. Katame pañca caṅkamadosā nāma? Thaddhavisamatā, antorukkhatā, gahanacchannatā, atisambādhatā, ativisālatāti imehi pañcahi {pb:P:0.0076} dosehi vivajjitaṃ. Ukkaṭṭhaparicchedena dīghato saṭṭhiratano vitthārato diyaḍḍharatano caṅkamo vutto. Atha vā **pañcadosavivajjita**nti pañcahi nīvaraṇadosehi vivajjitaṃ parihīnaṃ **abhiññābalamāhari**nti iminā uttarapadena sambandho daṭṭhabbo (dha. sa. aṭṭha. nidānakathā, sumedhakathā). **Aṭṭhaguṇasamupeta**nti ‘‘evaṃ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte’’ti evaṃ vuttehi aṭṭhaguṇehi (dī. ni. 1.244-245; ma. ni. 1.384-386, 431-433; pārā. 12-14) samannāgataṃ abhiññābalaṃ āhariṃ ānesinti attho.

Keci {pb:M:0.0098} pana ‘‘aṭṭhahi samaṇasukhehi upetaṃ, aṭṭhimāni samaṇasukhāni nāma dhanadhaññapariggahābhāvo, anavajjapiṇḍapātapariyesanabhāvo, nibbutapiṇḍabhuñjanabhāvo, raṭṭhaṃ pīḷetvā dhanadhaññādīsu gaṇhantesu rājapurisesu raṭṭhapīḷanakilesābhāvo, upakaraṇesu nicchandarāgabhāvo, coravilopane nibbhayabhāvo, rājarājamahāmattehi asaṃsaṭṭhabhāvo, catūsu disāsu appaṭihatabhāvoti imehi aṭṭhahi samaṇasukhehi (apa. aṭṭha. 1.dūrenidāna, sumedhakathā; dha. sa. aṭṭha. nidānakathā) upetaṃ samupetaṃ assamaṃ māpesi’’nti assamena sambandhaṃ katvā vadanti, taṃ pāḷiyā na sameti.

**Sāṭaka**nti vatthaṃ. **Tatthā**ti tasmiṃ assame. **Navadosamupāgata**nti, sāriputta, tattha vasanto attano nivatthapārutaṃ mahagghasāṭakaṃ **pajahiṃ** pariccajiṃ. Sāṭakaṃ pajahanto ca tattha nava dose disvā pajahinti dīpeti. Tāpasapabbajjaṃ pabbajitānañhi sāṭakasmiṃ nava dosā pakāsitā. Katame nava? Sāṭakassa mahagghabhāvo, parapaṭibaddhabhāvo, paribhogena lahukaṃ kilissanabhāvo, kiliṭṭho ca dhovitabbo puna rajitabbo ca hoti paribhogena jīraṇabhāvo, jiṇṇassa puna tunnakaraṇaṃ {pb:V:0.0089} vā aggaḷadānaṃ vā kātabbaṃ hoti puna pariyesanāya durabhisambhavabhāvo, tāpasapabbajjāya ananucchavikabhāvo, paccatthikānaṃ sādhāraṇabhāvo, yathā naṃ na paccatthikā gaṇhanti, evaṃ gopetabbo hoti paridahato vibhūsanaṭṭhānabhāvo, gahetvā carantassa mahicchabhāvoti etehi navahi dosehi (apa. aṭṭha. 1.dūrenidāna, sumedhakathā) upagataṃ sāṭakaṃ pahāya vākacīraṃ nivāsesinti dīpeti. **Vākacīra**nti muñjatiṇaṃ hīrāhīraṃ katvā ganthetvā kataṃ vākamayacīraṃ nivāsanapārupanatthāya ādiyinti attho. **Dvādasaguṇamupāgata**nti dvādasahi ānisaṃsehi upetaṃ. Ettha **guṇa**-saddo ānisaṃsaṭṭho ‘‘sataguṇā dakkhiṇā pāṭikaṅkhitabbā’’tiādīsu (ma. ni. 3.379) viya. **Ma**-kāro padasandhikaro. Vākacīrasmiṃ dvādasānisaṃsā {pb:P:0.0077} appagghatā, aparāyattatā, sahatthā kātuṃ sakkuṇeyyatā, paribhogena jiṇṇepi sibbitabbābhāvo, corabhayābhāvo pariyesantassa sukhena karaṇabhāvo, tāpasapabbajjāya sāruppabhāvo, sevamānassa vibhūsanaṭṭhānābhāvo, cīvarappaccaye appicchabhāvo{pb:M:0.0099}, paribhogasukhabhāvo, vākuppattiyā sulabhabhāvo, vākacīre naṭṭhepi anapekkhabhāvoti imehi dvādasahi guṇehi sampannaṃ (apa. aṭṭha. 1.dūrenidāna, sumedhakathā; dha. sa. aṭṭha. nidānakathā).

Atha sumedhapaṇḍito tattha paṇṇasālāyaṃ viharanto paccūsasamaye paccuṭṭhāya attano nikkhamanakāraṇaṃ paccavekkhamāno evaṃ kira cintesi – ‘‘ahaṃ pana navakanakakaṭakanūpurādisaṅghaṭṭanasaddasammissita-madhurahasitakathitagehajanaramaṇīyaṃ uḷāravibhavasobhitaṃ suravarabhavanākāramagāraṃ kheḷapiṇḍaṃ viya pahāya vivekārāmatāya sabbajanapāpapavāhanaṃ tapovanaṃ paviṭṭhosmi, idha pana me paṇṇasālāya vāso dutiyo gharāvāso viya hoti, handāhaṃ rukkhamūle vaseyya’’nti. Tena vuttaṃ –

::hangnum
31\.
::

::gatha1
‘‘Aṭṭhadosasamākiṇṇaṃ, pajahiṃ paṇṇasālaka’’nti.
::

Tattha **aṭṭhadosasamākiṇṇa**nti aṭṭhahi dosehi samākiṇṇaṃ saṃyuttaṃ. Katamehi aṭṭhahi? Mahāsambhārehi nipphādanīyatā, tiṇapaṇṇamattikādīhi niccaṃ paṭijagganīyatā, senāsanaṃ nāma mahallakassa pāpuṇātīti avelāya vuṭṭhāpiyamānassa cittekaggatā na hotīti vuṭṭhāpanīyabhāvo, sītuṇhassa paṭighātena kāyassa sukhumālakaraṇabhāvo, gharaṃ paviṭṭhena yaṃ kiñci pāpaṃ sakkā kātunti garahapaṭicchādanakaraṇabhāvo, ‘‘mayhamida’’nti sapariggahabhāvo, gehassa atthibhāvo sadutiyakavāso, ūkāmaṅgulagharagoḷikādīnaṃ sādhāraṇatāya bahusādhāraṇabhāvoti {pb:V:0.0090} iti ime aṭṭha ādīnave (apa. aṭṭha. 1.dūrenidāna, sumedhakathā) disvā mahāsatto paṇṇasālaṃ pajahiṃ.

**Guṇe dasahupāgata**nti channaṃ paṭikkhipitvā dasahi guṇehi upetaṃ, rukkhamūlaṃ upagatosmīti attho. Katamehi dasahi? Appasamārambhatā, upagamanamattamevettha hotīti sulabhānavajjatā, abhiṇhaṃ tarupaṇṇavikāradassanena aniccasaññāsamuṭṭhāpanatā, senāsanamaccherābhāvo, tattha hi pāpaṃ karonto lajjatīti pāpakaraṇārahābhāvo, pariggahakaraṇābhāvo, devatāhi saha vāso, channapaṭikkhepo, paribhogasukhatā, rukkhamūlasenāsanassa gatagataṭṭhāne sulabhatāya anapekkhabhāvoti iti ime dasa guṇe (apa. aṭṭha. 1.dūrenidāna, sumedhakathā) disvā rukkhamūlaṃ upagatosmīti vadati. Āha ca –

::gatha1
‘‘Vaṇṇito {pb:M:0.0100} buddhaseṭṭhena, nissayoti ca bhāsito;
::

::gathalast
Nivāso pavivittassa, rukkhamūlasamo kuto.
::

::gatha1
‘‘Āvāsamaccherahare, devatāparipālite;
::

::gathalast
Pavivitte vasanto hi, rukkhamūlamhi subbato.
::

::gatha1
‘‘Abhirattāni {pb:P:0.0078} nīlāni, paṇḍūni patitāni ca;
::

::gathalast
Passanto tarupaṇṇāni, niccasaññaṃ panūdati.
::

::gatha1
‘‘Tasmā hi buddhadāyajjaṃ, bhāvanābhiratālayaṃ;
::

::gatha1
Vivittaṃ nātimaññeyya, rukkhamūlaṃ vicakkhaṇo’’ti. (visuddhi. 1.32);
::

Atha sumedhapaṇḍito paṇṇasālāya diṭṭhadoso hutvā rukkhamūlasenāsane laddhānisaṃso viharanto uttaripi cintesi – ‘‘āhāratthāya me gāmagamanaṃ āhārapariyesanadukkhaṃ, nāhaṃ kenaci pārijuññena nikkhamitvā āhāratthāya pabbajito, āhārapariyesanamūlassa ca dukkhassa pamāṇaṃ natthi, yaṃnūnāhaṃ pavattaphalena yāpeyya’’nti. Imaṃ pana atthavisesaṃ dīpento –

{para:32-33} 32-33\. ‘‘Vāpitaṃ ropitaṃ dhaññaṃ, pajahiṃ niravasesato.

::gathalast
Anekaguṇasampannaṃ, pavattaphalamādiyi’’nti. – ādimāha;
::

Tattha {pb:V:0.0091} **vāpita**nti vapitvā nipphannaṃ. **Ropita**nti ropitvā nipphannaṃ, vapanaropanavasena duvidhāva sassanipphatti, taṃ duvidhampi attano appicchatāya pahāya pavattaphalena yāpesiṃ. **Pavattaphala**nti sayameva patitaphalaṃ. **Ādiyi**nti paribhuñjiṃ.

::gatha1
‘‘Pavattaphalasantuṭṭho, aparāyattajīviko;
::

::gathalast
Pahīnāhāraloluppo, hoti cātuddiso muni.
::

::gatha1
‘‘Jahāti rasataṇhañca, ājīvo tassa sujjhati;
::

::gathalast
Tasmā hi nātimaññeyya, pavattaphalabhojana’’nti. (visuddhi. 1.26 thokaṃ visadisaṃ) –
::

::unindented
Evaṃ pavattamāno sumedhapaṇḍito nacirasseva antosattāhe aṭṭha samāpattiyo pañca abhiññāyo ca pāpuṇi. Imamatthaṃ pakāsentena **‘‘tatthappadhānaṃ** {pb:M:0.0101} **padahi’’**ntiādi vuttaṃ. Tattha **tatthā**ti tasmiṃ assame. **Padhāna**nti vīriyaṃ, vīriyañhi padahitabbato padhānabhāvakaraṇato vā ‘‘padhāna’’nti vuccati. **Padahi**nti vīriyamārabhiṃ. **Nissajjaṭṭhānacaṅkame**ti nisajjāya ca ṭhānena ca caṅkamena ca.
::

Sumedhapaṇḍito pana seyyaṃ paṭikkhipitvā nisajjaṭṭhānacaṅkameheva rattindivaṃ vītināmetvā sattāhabbhantareyeva abhiññābalaṃ pāpuṇi. Evaṃ pana abhiññābalaṃ patvā sumedhatāpase samāpattisukhena vītināmente tadā sabbajanasaṅgahakaro mārabalabhayaṃkaro ñāṇadīpaṅkaro **dīpaṅkaro** nāma satthā loke udapādi.

Saṅkhepeneva tassāyamānupubbikathā – ayaṃ kira dīpaṅkaro nāma mahāsatto samattiṃsa pāramiyo pūretvā vessantarattabhāvasadise attabhāve ṭhito pathavikampanādīni mahādānāni datvā āyupariyosāne {pb:P:0.0079} tusitapure nibbattitvā tattha yāvatāyukaṃ ṭhatvā dasasahassacakkavāḷadevatāhi sannipatitvā –

::gatha1
‘‘Kālo kho te mahāvīra, uppajja mātukucchiyaṃ;
::

::gathalast
Sadevakaṃ tārayanto, bujjhassu amataṃ pada’’nti. (bu. vaṃ. 1.67) –
::

::unindented
Vutte {pb:V:0.0092} tato so devatānaṃ vacanaṃ sutvā ca pañca mahāvilokanāni viloketvā tato cuto rammavatīnagare attano yasavibhūtiyā vijitavāsudevassa naradevassa sudevassa nāma rañño kule sumedhāya deviyā kucchismiṃ āsāḷhipuṇṇamiyā uttarāsāḷhanakkhattena paṭisandhiṃ gahetvā mahatā parivārena parihariyamāno mahādeviyā kucchimhi maṇikūṭagato viya kenaci asucinā amakkhito dasa māse vasitvā saliladharavivaragato saradakālacando viya tassā udarato nikkhami.
::

::centre
Dvattiṃsa pubbanimittāni
::

Tassa pana dīpaṅkarakumārassa paṭisandhikkhaṇepi vijātakkhaṇepi **dvattiṃsa pubbanimittāni** pāṭihāriyāni pāturahesuṃ. Sabbasabbaññubodhisattesu mātukucchiṃ okkamantesu nikkhamantesu sambujjhantesu dhammacakkaṃ pavattantesūti imesu {pb:M:0.0102} catūsu ṭhānesu dvattiṃsa pāṭihāriyāni pavattanteva. Tasmā mayā pākaṭattā dīpaṅkarakumārassa jātiyaṃ dassitāni –

::gatha1
‘‘Dīpaṅkare cārukare kumāre, sivaṃkare santikareva jāte;
::

::gathalast
Pakampi saṅkampi tadā samantā, sahassasaṅkhyā dasalokadhātu.
::

::gatha1
‘‘Cakkavāḷasahassesu, dasasahasseva devatā;
::

::gathalast
Ekasmiṃ cakkavāḷasmiṃ, tadā sannipatiṃsu tā.
::

::gatha1
‘‘Bodhisattaṃ mahāsattaṃ, jātamattantu devatā;
::

::gathalast
Paṭhamaṃ paṭiggaṇhiṃsu, pacchā taṃ manujā pana.
::

::gatha1
‘‘Avāditā kenaci cammanaddhā, supokkharā dundubhiyo ca vīṇā;
::

::gathalast
Aghaṭṭitānābharaṇāni tasmiṃ, khaṇe samantā madhuraṃ raviṃsu.
::

::gatha1
‘‘Chijjiṃsu sabbattha ca bandhanāni, sayaṃ vigacchiṃsu ca sabbarogā;
::

::gathalast
Rūpāni passiṃsu ca jātiandhā, saddaṃ samantā badhirā suṇiṃsu.
::

::gatha1
‘‘Anussatiṃ jātijaḷā manussā, labhiṃsu yānaṃ padasāva paṅgulā;
::

::gathalast
Videsayātā sayameva nāvā, sapaṭṭanaṃ sīghamupāgamiṃsu.
::

::gatha1
‘‘Ākāsaṭṭhaṃ {pb:V:0.0093}{pb:P:0.0080} bhūmigatañca sabbaṃ, sayaṃ samantā ratanaṃ viroci;
::

::gathalast
Nibbāyi ghore niraye hutāso, nadīsu toyampi ca nappavatti.
::

::gatha1
‘‘Lokantare {pb:M:0.0103} dukkhanirantarepi, pabhā uḷārā vipulā ahosi;
::

::gathalast
Tathā tadā santataraṅgamālo, mahāsamuddo madhurodakoyaṃ.
::

::gatha1
‘‘Na vāyi vāto pharuso kharo vā, samphullapupphā taravo ahesuṃ;
::

::gathalast
Viroci cando adhikaṃ satāro, na cāpi uṇho sūriyo ahosi.
::

::gatha1
‘‘Khagā nabhamhāpi ca rukkhato ca, haṭṭhāva heṭṭhā pathaviṃ bhajiṃsu;
::

::gathalast
Mahācatuddīpagato ca megho, pavassi toyaṃ madhuraṃ samantā.
::

::gatha1
‘‘Ṭhatvāva dibbe bhavane sakasmiṃ, pasannacittā pana devatāyo;
::

::gathalast
Nacciṃsu gāyiṃsu ca vādayiṃsu, seḷiṃsu tā keḷimakaṃsu ceva.
::

::gatha1
‘‘Sayaṃ kira dvāramahākavāṭā, khaṇeva tasmiṃ vivaṭā ahesuṃ;
::

::gathalast
Mahājane neva khudā pipāsā, pīḷesi lokaṃ kira kañci kañci.
::

::gatha1
‘‘Ye niccaverā pana pāṇisaṅghā, te mettacittaṃ paramaṃ labhiṃsu;
::

::gathalast
Kākā ulūkehi cariṃsu saddhiṃ, koṇā varāhehi akaṃsu keḷiṃ.
::

::gatha1
‘‘Ghorāpi sappānamukhāpi sappā, kīḷiṃsu kāmaṃ nakulehi saddhiṃ;
::

::gathalast
Gaṇhiṃsu majjārasiresu yūkā, vissatthacittā gharamūsikāpi.
::

::gatha1
‘‘Buddhantarenāpi {pb:M:0.0104} aladdhatoye, pisācaloke vigatā pipāsā;
::

::gathalast
Khujjā ahesuṃ samacārukāyā, mūgā ca vācaṃ madhuraṃ lapiṃsu.
::

::gatha1
‘‘Pasannacittā {pb:P:0.0081} pana pāṇisaṅghā, tadaññamaññaṃ piyamālapiṃsu;
::

::gathalast
Assā ca hesiṃsu pahaṭṭhacittā, gajjiṃsu mattā varavāraṇāpi.
::

::gatha1
‘‘Surabhicandanacuṇṇasamākulā{pb:V:0.0094}, kusumakuṅkumadhūpasugandhinī;
::

::gathalast
Vividhacārumahaddhajamālinī, dasasahassi ahosi samantato’’ti.
::

Tatra hissa dasasahassilokadhātukampo sabbaññutaññāṇapaṭilābhassa pubbanimittaṃ, devatānaṃ ekacakkavāḷe sannipāto dhammacakkappavattanakāle ekappahāreneva sannipatitvā dhammapaṭiggahaṇassa pubbanimittaṃ, paṭhamaṃ devatānaṃ paṭiggahaṇaṃ catunnaṃ rūpāvacarajjhānānaṃ paṭilābhassa pubbanimittaṃ, pacchā manussānaṃ paṭiggahaṇaṃ catunnaṃ arūpāvacarajjhānānaṃ paṭilābhassa pubbanimittaṃ, cammanaddhadundubhīnaṃ sayameva vajjanaṃ mahantiyā dhammabheriyā anusāvanassa pubbanimittaṃ, vīṇābharaṇānaṃ sayameva vajjanaṃ anupubbavihārapaṭilābhassa pubbanimittaṃ, bandhanānaṃ sayameva chedo asmimānasamucchedassa pubbanimittaṃ, mahājanassa sabbarogavigamo catusaccaphalapaṭilābhassa pubbanimittaṃ, jaccandhānaṃ rūpadassanaṃ dibbacakkhupaṭilābhassa pubbanimittaṃ, badhirānaṃ saddassavanaṃ dibbasotadhātupaṭilābhassa pubbanimittaṃ.

Jātijaḷānaṃ anussatuppādo catusatipaṭṭhānapaṭilābhassa pubbanimittaṃ, paṅgulānaṃ padasā gamanaṃ caturiddhipādapaṭilābhassa pubbanimittaṃ, videsagatānaṃ nāvānaṃ sapaṭṭanāgamanaṃ catupaṭisambhidādhigamassa, ratanānaṃ sayameva virocanaṃ dhammobhāsapaṭilābhassa, niraye agginibbāyanaṃ ekādasagginibbāyanassa, nadīsu toyassa nappavattanaṃ catuvesārajjapaṭilābhassa, lokantare āloko avijjandhakāraṃ vidhametvā ñāṇalokadassanassa, mahāsamuddassa {pb:M:0.0105} madhurodakatā nibbānarasena ekarasabhāvassa, vātassa avāyanaṃ dvāsaṭṭhidiṭṭhigatabhedanassa, tarūnaṃ pupphitabhāvo vimuttipupphehi pupphitabhāvassa pubbanimittaṃ.

Candassa ativirocanaṃ bahujanakantatāya pubbanimittaṃ, sūriyassa nātiuṇhavimalabhāvo kāyikacetasikasukhuppattiyā, khagānaṃ nagādīhi pathavigamanaṃ ovādaṃ sutvā mahājanassa pāṇehi saraṇagamanassa, mahato catuddīpagatameghassa pavassanaṃ mahato dhammavassassa, devatānaṃ sakasakabhavanesveva ṭhatvā naccādīhi kīḷanaṃ buddhabhāvaṃ patvā udānudānassa, dvārakavāṭānaṃ sayameva vivaraṇaṃ aṭṭhaṅgikamaggadvāravivaraṇassa, khudāpīḷanassa abhāvo vimuttisukhena sukhitabhāvassa, verīnaṃ mettacittapaṭilābho catubrahmavihārapaṭilābhassa, dasasahassilokadhātuyā {pb:P:0.0082} ekadhajamālitā ariyadhajamālitāya pubbanimittaṃ, sesavisesā pana sesabuddhaguṇapaṭilābhassa pubbanimittānīti veditabbā.

Atha {pb:V:0.0095} **dīpaṅkarakumāro** mahatiyā sampattiyā paricāriyamāno anukkamena bhaddaṃ yobbanaṃ patvā tiṇṇaṃ utūnaṃ anucchavikesu tīsu pāsādesu devalokasiriṃ viya rajjasirimanubhavanto uyyānakīḷāya gamanasamaye anukkamena jiṇṇabyādhimatasaṅkhāte tayo devadūte disvā sañjātasaṃvego nivattitvā sudassananagarasadisavibhavasobhaṃ rammavatī nāma nagaraṃ pāvisi. Nagaraṃ pavisitvā puna catutthavāre hatthācariyaṃ pakkosāpetvā etadavoca – ‘‘ahaṃ, tāta, uyyānadassanatthāya nikkhamissāmi hatthiyānāni kappāpehī’’ti. So ‘‘sādhu, devā’’ti paṭisuṇitvā caturāsītihatthisahassāni kappāpesi. Atha vissakammo nāma devaputto bodhisattaṃ nānāvirāgavasananivāsanaṃ āmukkamuttāhārakeyūraṃ ruciranavakanakakaṭakamakuṭakuṇḍaladharaṃ paramasurabhikusumamālasamalaṅkatasiroruhaṃ samalaṅkari kira. Atha dīpaṅkarakumāro devakumāro viya caturāsītiyā hatthisahassehi parivuto hatthikkhandhavaragato mahatā balakāyena parivuto ratijananaṃ uyyānaṃ pavisitvā hatthikkhandhato oruyha taṃ uyyānamanusañcaritvā paramaruciradassane sakahadayasītale silātale nisīditvā pabbajjāya cittaṃ uppādesi{pb:M:0.0106}. Taṅkhaṇaññeva suddhāvāsakhīṇāsavo mahābrahmā aṭṭha samaṇaparikkhāre ādāya mahāpurisassa cakkhupathe pāturahosi.

Mahāpuriso taṃ disvā – ‘‘kimida’’nti pucchitvā, ‘‘samaṇaparikkhāro’’ti sutvā alaṅkārabhaṇḍaṃ omuñcitvā pasādhanabhaṇḍāgārikassa hatthe datvā maṅgalakhaggamādāya saddhiṃ makuṭena kese chinditvā antalikkhe ākāse ukkhipi. Atha sakko devarājā suvaṇṇacaṅkoṭakena taṃ kesamakuṭaṃ ādāya sinerumuddhani tiyojanappamāṇaṃ indanīlamaṇimayaṃ **makuṭacetiyaṃ** nāma akāsi. Atha mahāpuriso devadattiyaṃ arahattadhajaṃ kāsāvaṃ paridahitvā sāṭakayugaṃ ākāse khipi. Taṃ brahmā paṭiggahetvā brahmaloke dvādasayojanikaṃ sabbaratanamayaṃ cetiyamakāsi. Dīpaṅkarakumāraṃ pana pabbajantaṃ ekā purisakoṭi anupabbaji. Tāya pana parisāya parivuto bodhisatto dasa māse padhānacariyaṃ acari. Atha visākhapuṇṇamāya aññataraṃ nagaraṃ piṇḍāya pāvisi.

Tasmiṃ kira nagare taṃdivasaṃ devatānaṃ balikaraṇatthāya nirudakapāyāsaṃ paciṃsu. Tassa pana mahāsattassa saparisassa piṇḍāya paviṭṭhassa manussā adaṃsu. Taṃ kira sabbesaṃ koṭisaṅkhyāyānaṃ bhikkhūnaṃ pariyattaṃ ahosi. Mahāpurisassa pana patte devatā dibbojaṃ pakkhipiṃsu. Taṃ paribhuñjitvā tattheva {pb:P:0.0083} sālavane divāvihāraṃ vītināmetvā sāyanhasamaye paṭisallānā vuṭṭhāya gaṇaṃ vissajjetvā **sunandena** nāmājīvakena dinnā aṭṭha tiṇamuṭṭhiyo gahetvā {pb:V:0.0096} pipphalibodhirukkhamūlaṃ gantvā tiṇasantharaṃ santharitvā navutihatthaṃ bodhikkhandhaṃ piṭṭhito katvā pallaṅkaṃ ābhujitvā caturaṅgavīriyaṃ adhiṭṭhahitvā bodhirukkhamūle nisīdi.

Tato mārabalaṃ vidhamitvā rattiyā paṭhamayāme pubbenivāsaṃ anussaritvā majjhimayāme dibbacakkhuṃ visodhetvā pacchimayāme anulomapaṭilomavasena paccayākāraṃ sammasitvā ānāpānacatutthajjhānaṃ samāpajjitvā tato vuṭṭhāya pañcasu khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇaṃ vipassanaṃ vaḍḍhetvā aruṇodaye ariyamaggena sakalabuddhaguṇe paṭivijjhitvā buddhasīhanādaṃ naditvā sattasattāhaṃ bodhisamīpeyeva vītināmetvā brahmuno dhammadesanaṃ paṭiññāya **sunandārāme** dhammacakkaṃ pavattetvā koṭisatānaṃ devamanussānaṃ dhammāmataṃ pāyetvā catuddīpikamahāmegho viya dhammavassaṃ {pb:M:0.0107} vassento mahājanassa bandhanamokkhaṃ karonto janapadacārikaṃ vicari.

Tadā kira sumedhapaṇḍito samāpattisukhena vītināmento neva pathavikampanamaddasa na tāni nimittāni. Tena vuttaṃ –

::hangnum
34\.
::

::gatha1
‘‘Evaṃ me siddhippattassa, vasībhūtassa sāsane;
::

::gathalast
Dīpaṅkaro nāma jino, uppajji lokanāyako.
::

::hangnum
35\.
::

::gatha1
‘‘Uppajjante ca jāyante, bujjhante dhammadesane;
::

::gathalast
Caturo nimitte nāddasaṃ, jhānaratisamappito’’ti.
::

Tattha **eva**nti idāni vattabbaṃ nidasseti. **Me**ti mama. **Siddhippattassā**ti pañcābhiññāsiddhippattassa. **Vasībhūtassā**ti bhūtavasissa, ciṇṇavasībhāvamupagatassāti attho. **Sāsane**ti vivekamānasānaṃ sāsane, anādaralakkhaṇe sāmivacanaṃ daṭṭhabbaṃ. **Jino**ti kilesārijayanena jino.

**Uppajjante**ti paṭisandhiggahaṇe. **Jāyante**ti mātukucchito nikkhamane. **Bujjhante**ti anuttaraṃ sammāsambodhiṃ abhisambujjhante. **Dhammadesane**ti dhammacakkappavattane. **Caturo** {pb:P:0.0084} **nimitte**ti cattāri nimittāni. Dīpaṅkarassa dasabalassa paṭisandhi-jāti-bodhi-dhammacakkappavattanesu catūsu ṭhānesu dasasahassilokadhātukampanādīni nimittānīti attho. Etthāha – tāni pana bahūni nimittāni, kasmā {pb:V:0.0097} ‘‘caturo nimitte’’ti vuttaṃ, ayuttaṃ nanūti? Nāyuttaṃ, yadipi etāni bahūni nimittāni, catūsu ṭhānesu pana pavattattā ‘‘caturo nimitte’’ti vuttaṃ. **Nāddasa**nti nāddasiṃ. Idāni tesaṃ catunnaṃ nimittānaṃ adassane kāraṇaṃ niddisanto **‘‘jhānaratisamappito’’**ti āha. **Jhānaratī**ti samāpattisukhassetaṃ adhivacanaṃ. Jhānaratiyā samappitattā samaṅgībhūtattā tāni nimittāni nāddasanti attho.

Atha tasmiṃ kāle dīpaṅkaradasabalo catūhi khīṇāsavasatasahassehi parivuto anupubbena cārikaṃ caramāno paramarammaṃ rammaṃ nāma nagaraṃ patvā **sudassana**mahāvihāre paṭivasati. Rammanagaravāsino ‘‘dīpaṅkaro kira dasabalo anuttaraṃ sammāsambodhiṃ patvā pavattitavaradhammacakko anupubbena {pb:M:0.0108} cārikaṃ caramāno rammanagaraṃ patvā sudassanamahāvihāre paṭivasatī’’ti sutvā sappiādīni bhesajjāni gahetvā bhuttapātarāsā suddhuttarāsaṅgā pupphadhūpagandhahatthā yena buddho tenupasaṅkamiṃsu, upasaṅkamitvā satthāraṃ vanditvā pupphādīhi pūjetvā ekamantaṃ nisīditvā atimadhuraṃ dhammakathaṃ sutvā svātanāya bhagavantaṃ nimantetvā uṭṭhāyāsanā dasabalaṃ padakkhiṇaṃ katvā pakkamiṃsu.

Te punadivase asadisamahādānaṃ sajjetvā maṇḍapaṃ kāretvā vimalakomalehi nīluppalehi chādetvā catujjātigandhena paribhaṇḍaṃ kāretvā lājapañcamāni surabhikusumāni vikiritvā maṇḍapassa catūsu koṇesu sītalamadhuravāripuṇṇā cāṭiyo ṭhapetvā kadalipaṇṇehi pidahitvā maṇḍapopari jayasumanakusumasadisaṃ paramaruciradassanaṃ celavitānaṃ bandhitvā suvaṇṇamaṇirajatatārakāhi racayitvā tattha gandhadāmapupphadāmapattadāmaratanadāmāni olambetvā dhūpehi duddinaṃ katvā sakalañca taṃ rammaṃ rammanagaraṃ sammaṭṭhaṃ saphalakadaliyo ca pupphasamalaṅkate puṇṇaghaṭe ca ṭhapāpetvā nānāvirāgā dhajapaṭākāyo ca samussāpetvā mahāvīthiyā ubhosu passesu sāṇipākārehi parikkhipitvā dīpaṅkaradasabalassa āgamanamaggaṃ alaṅkarontā udakaparibhinnaṭṭhānesu paṃsuṃ pakkhipitvā cikkhallakampi pathaviṃ asamaṃ samaṃ katvā muttāsadisāhi vālukāhi ākiranti, lājapañcamehi ca pupphehi ākiranti, saphalakadalikamuke ca patiṭṭhāpenti.

Atha tasmiṃ kāle sumedhatāpaso attano assamapadato uggantvā rammanagaravāsīnaṃ tesaṃ manussānaṃ uparibhāgena ākāsena gacchanto te haṭṭhapahaṭṭhe maggaṃ sodhente ca alaṅkaronte ca disvā – ‘‘kiṃ nu kho kāraṇa’’nti cintetvā sabbesaṃ passantānaññeva {pb:P:0.0085} ākāsato oruyha ekamante {pb:V:0.0098} ṭhatvā te manusse pucchi – ‘‘ambho! Kassatthāya tumhe imaṃ maggaṃ sodhethā’’ti? Tena vuttaṃ –

::hangnum
36\.
::

::gatha1
‘‘Paccantadesavisaye, nimantetvā tathāgataṃ;
::

::gathalast
Tassa āgamanaṃ maggaṃ, sodhenti tuṭṭhamānasā.
::

::hangnum
37\.
::

::gatha1
‘‘Ahaṃ tena samayena, nikkhamitvā sakassamā;
::

::gathalast
Dhunanto vākacīrāni, gacchāmi ambare tadā.
::

::hangnum
38\.
::

::gatha1
‘‘Vedajātaṃ {pb:M:0.0109} janaṃ disvā, tuṭṭhahaṭṭhaṃ pamoditaṃ;
::

::gathalast
Orohitvāna gaganā, manusse pucchi tāvade.
::

::hangnum
39\.
::

::gatha1
‘‘Tuṭṭhahaṭṭho pamudito, vedajāto mahājano;
::

::gathalast
Kassa sodhīyati maggo, añjasaṃ vaṭumāyana’’nti.
::

Tattha **paccantadesavisaye**ti majjhimadesasseva ekapasse paccantadesasaññite janapade. **Tassa āgamanaṃ magga**nti tena āgantabbaṃ magganti attho. **Ahaṃ tena samayenā**ti ahaṃ tasmiṃ samaye, bhummatthe cetaṃ karaṇavacanaṃ daṭṭhabbaṃ. **Sakassamā**ti attano assamapadato nikkhamitvā. **Dhunanto**ti odhunanto. **‘‘Tena samayena’’ ca, ‘‘tadā’’ cā**ti imesaṃ dvinnaṃ padānaṃ ekatthattā purimassa nikkhamanakiriyāya pacchimassa ca gamanakiriyāya saddhiṃ sambandho veditabbo, itarathā punaruttidosā na muccati. **Tadā**ti tasmiṃ samaye.

**Vedajāta**nti sañjātasomanassaṃ. **Tuṭṭhahaṭṭhaṃ pamodita**nti imāni tīṇi padāni aññamaññavevacanāni aññamaññassa atthadīpanāni. Atha vā sukhena **tuṭṭhaṃ,** pītiyā **haṭṭhaṃ,** pāmojjena **pamuditaṃ**. **Orohitvānā**ti otaritvā. **Manusse pucchī**ti mānuse pucchi. Ayameva vā pāṭho. **Tāvade**ti tadā, taṅkhaṇeyevāti attho. Idāni pucchitamatthaṃ dassentena **‘‘tuṭṭhahaṭṭho pamudito’’**tiādi vuttaṃ. Tattha ayaṃ mahājano tuṭṭhahaṭṭho pamoditahadayo hutvā maggaṃ sodheti, kiṃ kāraṇā sodheti, kassatthāya vā sodhetīti? Evaṃ ‘‘sodheti’’ saddaṃ āharitvā attho daṭṭhabbo, itarathā na yujjati. **Sodhīyatī**ti suddhabhāvo karīyati. **Maggo añjasaṃ vaṭumāyana**nti maggassevetāni vevacanāni.

Evaṃ {pb:V:0.0099} tena sumedhatāpasena puṭṭhā te manussā āhaṃsu – ‘‘bhante {pb:P:0.0086} sumedha, kiṃ na jānātha dīpaṅkaro nāma buddho anuttaraṃ sammāsambodhiṃ patvā pavattitavaradhammacakko janapadacārikaṃ caramāno anukkamena amhākaṃ nagaraṃ patvā sudassanamahāvihāre paṭivasati, mayaṃ taṃ bhagavantaṃ nimantayitvā tasseva buddhassa bhagavato āgamanamaggaṃ sodhemā’’ti. Tato taṃ sutvā sumedhapaṇḍito cintesi – ‘‘buddhoti kho panesa ghosopi dullabho, pageva buddhuppādo, tena hi mayāpi imehi manussehi saddhiṃ dasabalassa āgamanamaggaṃ sodhetuṃ vaṭṭatī’’ti. So te manusse {pb:M:0.0110} āha – ‘‘sace, bho, tumhe imaṃ maggaṃ buddhassa sodhetha, mayhampi ekaṃ okāsaṃ detha, ahampi tumhehi saddhiṃ buddhassa maggaṃ sodhessāmī’’ti. Tato te ‘‘sādhū’’ti sampaṭicchitvā – ‘‘ayaṃ sumedhapaṇḍito mahiddhiko mahānubhāvo’’ti jānamānā dubbisodhanaṃ udakasambhinnaṃ ativiya visamaṃ ekaṃ okāsaṃ sallakkhetvā – ‘‘imaṃ okāsaṃ tumhe sodhetha alaṅkarotha cā’’ti adaṃsu. Tato sumedhapaṇḍito buddhārammaṇaṃ pītiṃ uppādetvā cintesi – ‘‘ahaṃ pana imaṃ okāsaṃ iddhiyā paramadassanīyaṃ kātuṃ pahomi, evaṃ kate pana maṃ na paritosessati. Ajja pana mayā kāyaveyyāvaccaṃ kātuṃ vaṭṭatī’’ti paṃsuṃ āharitvā taṃ padesaṃ pūreti.

Tassa pana tasmiṃ padese asodhite vippakateyeva rammanagaravāsino manussā bhagavato kālamārocesuṃ – ‘‘niṭṭhitaṃ, bhante, bhatta’’nti. Evaṃ tehi kāle ārocite dasabalo jayasumanakusumasadisavaṇṇaṃ dupaṭṭacīvaraṃ timaṇḍalaṃ paṭicchādetvā nivāsetvā tassupari suvaṇṇapāmaṅgena jayasumanakusumakalāpaṃ parikkhipanto viya vijjulatāsassirikaṃ kāyabandhanaṃ bandhitvā kanakagirisikharamatthake lākhārasaṃ parisiñcanto viya suvaṇṇacetiyaṃ pavāḷajālena parikkhipanto viya ca suvaṇṇagghikaṃ rattakambalena paṭimuñcanto viya ca saradasamayarajanikaraṃ rattavalāhakena paṭicchādento viya ca lākhārasena tintakiṃsukakusumasadisavaṇṇaṃ rattavarapaṃsukūlacīvaraṃ pārupitvā gandhakuṭidvārato kañcanaguhato sīho viya nikkhamitvā gandhakuṭipamukhe aṭṭhāsi. Atha sabbe bhikkhū attano attano pattacīvaramādāya bhagavantaṃ parivārayiṃsu. Te pana parivāretvā ṭhitā bhikkhū evarūpā ahesuṃ –

::gatha1
‘‘Appicchā pana santuṭṭhā, vattāro vacanakkhamā;
::

::gathalast
Pavivittā asaṃsaṭṭhā, vinītā pāpagarahino.
::

::gatha1
‘‘Sabbepi sīlasampannā, samādhijjhānakovidā;
::

::gathalast
Paññāvimuttisampannā, tipañcacaraṇāyutā.
::

::gatha1
‘‘Khīṇāsavā {pb:V:0.0100} vasippattā, iddhimanto yasassino;
::

::gathalast
Santindriyā damappattā, suddhā khīṇapunabbhavā’’ti.
::

Iti {pb:M:0.0111}{pb:P:0.0087} bhagavā sayaṃ vītarāgo vītarāgehi vītadoso vītadosehi vītamoho vītamohehi parivuto ativiya virocittha. Atha satthā mahānubhāvānaṃ khīṇāsavānaṃ chaḷabhiññānaṃ catūhi satasahassehi parivuto marugaṇaparivuto dasasatanayano viya brahmagaṇaparivuto hāritamahābrahmā viya ca aparimitasamayasamupacitakusalabalajanitāya anopamāya buddhalīḷāya tārāgaṇaparivuto saradasamayarajanikaro viya ca gaganatalaṃ taṃ maggaṃ alaṅkatapaṭiyattaṃ paṭipajji.

::gatha1
‘‘Suvaṇṇavaṇṇāya pabhāya dhīro, suvaṇṇavaṇṇe kira maggarukkhe;
::

::gathalast
Suvaṇṇavaṇṇe kusume karonto, suvaṇṇavaṇṇo paṭipajji maggaṃ’’.
::

Sumedhatāpasopi tena alaṅkatapaṭiyattena maggena āgacchantassa dīpaṅkarassa bhagavato dvattiṃsamahāpurisalakkhaṇapaṭimaṇḍitaṃ asītiyā anubyañjanehi anurañjitaṃ byāmappabhāya parikkhepaṃ sassirikaṃ indanīlamaṇisadisaṃ ākāse nānappakārā vijjulatā viya chabbaṇṇabuddharasmiyo vissajjentaṃ rūpasobhaggappattaṃ attabhāvaṃ akkhīni ummīletvā oloketvā – ‘‘ajja mayā dasabalassa jīvitapariccāgaṃ kātuṃ vaṭṭatī’’ti, ‘‘mā bhagavā kalale akkami, maṇimayaphalakasetuṃ akkamanto viya saddhiṃ catūhi khīṇāsavasatasahassehi mama piṭṭhiṃ akkamanto gacchatu, taṃ me bhavissati dīgharattaṃ hitāya sukhāyā’’ti kese mocetvā ajinajaṭāvākacīrāni kāḷavaṇṇe kalale pattharitvā tattheva kalalapiṭṭhe nipajji. Tena vuttaṃ –

::hangnum
40\.
::

::gatha1
‘‘Te me puṭṭhā viyākaṃsu, buddho loke anuttaro;
::

::gatha2
Dīpaṅkaro nāma jino, uppajji lokanāyako;
::

::gathalast
Tassa sodhīyati maggo, añjasaṃ vaṭumāyanaṃ.
::

::hangnum
41\.
::

::gatha1
‘‘Buddhoti vacanaṃ sutvāna, pīti uppajji tāvade;
::

::gathalast
Buddho buddhoti kathayanto, somanassaṃ pavedayiṃ.
::

::hangnum
42\.
::

::gatha1
‘‘Tattha {pb:M:0.0112}{pb:V:0.0101} ṭhatvā vicintesiṃ, tuṭṭho saṃviggamānaso;
::

::gathalast
Idha bījāni ropissaṃ, khaṇo ve mā upaccagā.
::

::hangnum
43\.
::

::gatha1
‘‘Yadi buddhassa sodhetha, ekokāsaṃ dadātha me;
::

::gathalast
Ahampi sodhayissāmi, añjasaṃ vaṭumāyanaṃ.
::

::hangnum
44\.
::

::gatha1
‘‘Adaṃsu {pb:P:0.0088} te mamokāsaṃ, sodhetuṃ añjasaṃ tadā;
::

::gathalast
Buddho buddhoti cintento, maggaṃ sodhemahaṃ tadā.
::

::hangnum
45\.
::

::gatha1
‘‘Aniṭṭhite mamokāse, dīpaṅkaro mahāmuni;
::

::gatha1
Catūhi satasahassehi, chaḷabhiññehi tādihi;
::

::gathalast
Khīṇāsavehi vimalehi, paṭipajji añjasaṃ jino.
::

::hangnum
46\.
::

::gatha1
‘‘Paccuggamanā vattanti, vajjanti bheriyo bahū;
::

::gathalast
Āmoditā naramarū, sādhukāraṃ pavattayuṃ.
::

::hangnum
47\.
::

::gatha1
‘‘Devā manusse passanti, manussāpi ca devatā;
::

::gathalast
Ubhopi te pañjalikā, anuyanti tathāgataṃ.
::

::hangnum
48\.
::

::gatha1
‘‘Devā dibbehi turiyehi, manussā mānusehi ca;
::

::gathalast
Ubhopi te vajjayantā, anuyanti tathāgataṃ.
::

::hangnum
49\.
::

::gatha1
‘‘Dibbaṃ mandāravaṃ pupphaṃ, padumaṃ pārichattakaṃ;
::

::gathalast
Disodisaṃ okiranti, ākāsanabhagatā marū.
::

::hangnum
50\.
::

::gatha1
‘‘Dibbaṃ candanacuṇṇañca, varagandhañca kevalaṃ;
::

::gathalast
Disodisaṃ okiranti, ākāsanabhagatā marū.
::

::hangnum
51\.
::

::gatha1
‘‘Campakaṃ saralaṃ nīpaṃ, nāgapunnāgaketalaṃ;
::

::gathalast
Disodisaṃ ukkhipanti, bhūmitalagatā narā.
::

::hangnum
52\.
::

::gatha1
‘‘Kese {pb:V:0.0102} muñcitvāhaṃ tattha, vākacīrañca cammakaṃ;
::

::gathalast
Kalale pattharitvāna, avakujjo nipajjahaṃ.
::

::hangnum
53\.
::

::gatha1
‘‘Akkamitvāna maṃ buddho, saha sissehi gacchatu;
::

::gathalast
Mā naṃ kalale akkamittha, hitāya me bhavissatī’’ti.
::

Tattha {pb:M:0.0113} **viyākaṃsū**ti byākariṃsu. ‘‘Dīpaṅkaro nāma jino, tassa sodhīyati patho’’tipi pāṭho. **Somanassaṃ pavedayi**nti somanassamanubhavinti attho. **Tattha ṭhatvā**ti yasmiṃ padese ākāsato otari, tattheva ṭhatvā. **Saṃviggamānaso**ti pītivimhitamānaso. **Idhā**ti imasmiṃ dīpaṅkare puññakkhette. **Bījānī**ti kusalabījāni. **Ropissa**nti ropissāmi. **Khaṇo**ti aṭṭhakkhaṇavirahito navamo khaṇasannipāto. Atidullabho so mayā paṭiladdho. **Ve**ti nipātamattaṃ. **Mā upaccagā**ti so mā accagamā, mā atikkamīti attho. **Dadāthā**ti {pb:P:0.0089} detha. **Te**ti ye me puṭṭhā manussā, teti attho. **Sodhemahaṃ tadā**ti sodhemi ahaṃ tadā. **Aniṭṭhite**ti apariyosite vippakate. **Khīṇāsavehī**ti ettha cattāro āsavā – kāmāsavo, bhavāsavo, diṭṭhāsavo, avijjāsavoti (cūḷani. jatukaṇṇimāṇavapucchāniddesa 69) ime cattāro āsavā yesaṃ khīṇā pahīnā samucchinnā paṭippassaddhā abhabbuppattikā ñāṇagginā daḍḍhā, te khīṇāsavā, tehi khīṇāsavehi. Khīṇāsavattāyeva **vimalehi**.

**Devā manusse passantī**ti ettha devānaṃ manussadassane vattabbaṃ natthi, pakatidassanavasena pana yathā manussā idha ṭhatvā passanti, evaṃ devāpi manusse passantīti attho. **Devatā**ti deve. **Ubhopī**ti ubho devamanussā. **Pañjalikā**ti katapañjalikā, ubhopi hatthe sirasi patiṭṭhāpetvāti attho. **Anuyanti tathāgata**nti tathāgatassa pacchato yanti, anuyoge sati sāmiatthe upayogavacanaṃ hotīti lakkhaṇaṃ. Tena vuttaṃ ‘‘anuyanti tathāgata’’nti. **Vajjayantā**ti vādentā.

**Mandārava**nti mandāravapupphaṃ. **Disodisa**nti disato disato. **Okirantī**ti avakiranti. **Ākāsanabhagatā**ti ākāsasaṅkhāte nabhasi gatā. Atha vā ākāsaṃ gatā saggagatāva. ‘‘Nabho’’ti hi saggo vuccati. **Marū**ti amarā. **Sarala**nti saralatarukusumaṃ. **Nīpa**nti kadambapupphaṃ. **Nāgapunnāgaketaka**nti nāgapunnāgaketakapupphāni ca. **Bhūmitalagatā**ti bhūmigatā.

**Kese** {pb:V:0.0103} **muñcitvāha**nti ahaṃ kese baddhā kalāpakuṭilajaṭā muñcitvā, vippakiritvāti attho. **Tatthā**ti mayhaṃ dinne okāse. **Cammaka**nti cammakkhaṇḍaṃ. **Kalale**ti cikkhallakaddame. **Avakujjo**ti adhomukho hutvā. **Nipajjaha**nti nipajjiṃ {pb:M:0.0114} ahaṃ. **Mā na**nti ettha **mā**ti paṭisedhatthe nipāto. **Na**nti padapūraṇatthe nipāto, buddho kalale mā akkamitthāti attho. **Hitāya me bhavissatī**ti taṃ kalale anakkamanaṃ dīgharattaṃ mama hitatthāya bhavissatīti. ‘‘Sukhāya me bhavissatī’’tipi pāṭho.

Tato {pb:P:0.0090} sumedhapaṇḍito kalalapiṭṭhe nipanno evaṃ cintesi – ‘‘sacāhaṃ iccheyyaṃ sabbakilese jhāpetvā saṅghanavako hutvā rammanagaraṃ paviseyyaṃ, aññātakavesena pana me kilese jhāpetvā nibbānappattiyā kiccaṃ natthi, yaṃnūnāhaṃ dīpaṅkaradasabalo viya paramābhisambodhiṃ patvā dhammanāvaṃ āropetvā mahājanaṃ saṃsārasāgarā uttāretvā pacchā parinibbāyeyyaṃ, idaṃ me patirūpa’’nti. Tato aṭṭha dhamme samodhānetvā buddhabhāvāya abhinīhāraṃ katvā nipajji. Tena vuttaṃ –

::hangnum
54\.
::

::gatha1
‘‘Pathaviyaṃ nipannassa, evaṃ me āsi cetaso;
::

::gathalast
Icchamāno ahaṃ ajja, kilese jhāpaye mama.
::

::hangnum
55\.
::

::gatha1
‘‘Kiṃ me aññātavesena, dhammaṃ sacchikatenidha;
::

::gathalast
Sabbaññutaṃ pāpuṇitvā, buddho hessaṃ sadevake.
::

::hangnum
56\.
::

::gatha1
‘‘Kiṃ me ekena tiṇṇena, purisena thāmadassinā;
::

::gathalast
Sabbaññutaṃ pāpuṇitvā, santāressaṃ sadevakaṃ.
::

::hangnum
57\.
::

::gatha1
‘‘Iminā me adhikārena, katena purisuttame;
::

::gathalast
Sabbaññutaṃ pāpuṇitvā, tāremi janataṃ bahuṃ.
::

::hangnum
58\.
::

::gatha1
‘‘Saṃsārasotaṃ chinditvā, viddhaṃsetvā tayo bhave;
::

::gathalast
Dhammanāvaṃ samāruyha, santāressaṃ sadevaka’’nti.
::

Tattha **pathaviyaṃ nipannassā**ti puthaviyā nipannassa. Ayameva vā pāṭho. **Cetaso**ti cetaso parivitakko {pb:V:0.0104} ahosīti attho. ‘‘Evaṃ me āsi cetanā’’tipi pāṭho. **Icchamāno**ti ākaṅkhamāno. **Kilese**ti kilissanti upatāpentīti kilesā, rāgādayo dasa. **Jhāpaye**ti jhāpeyyaṃ, mama kilese jhāpaye ahanti attho.

**Ki**nti paṭikkhepavacanaṃ. **Aññātavesenā**ti apākaṭavesena, aviññātena paṭicchannena. Idha pana bhikkhū viya āsavakkhayaṃ katvā kiṃ, buddhakare dhamme {pb:M:0.0115} pūretvā paṭisandhijātibodhidhammacakkappavattanesu mahāpathavikampanaṃ katvā buddho bodhetā, tiṇṇo tāretā, mutto mocetā bhaveyyanti adhippāyo. **Sadevake**ti sadevake loke.

**Thāmadassinā**ti attano thāmabalaṃ passamānena. **Santāressa**nti santāressāmi. **Sadevaka**nti {pb:P:0.0091} sadevakaṃ sattanikāyaṃ, sadevakaṃ lokaṃ vā. **Adhikārenā**ti adhivisiṭṭhena kārena, buddhassa mama jīvitaṃ pariccajitvā kalalapiṭṭhe sayanenādhikārenāti attho.

**Saṃsārasota**nti kammakilesavasena yonigativiññāṇaṭṭhitinavasattāvāsesu ito cito ca saṃsaraṇaṃ saṃsāro. Yathāha –

::gatha1
‘‘Khandhānañca paṭipāṭi, dhātuāyatanānañca;
::

::gathalast
Abbocchinnaṃ vattamānā, saṃsāroti pavuccatī’’ti. (visuddhi. 2.619; dī. ni. aṭṭha. 2.95 apasādanāvaṇṇanā; saṃ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha. nidānakathā; vibha. aṭṭha. 226 saṅkhāpadaniddesa; su. ni. aṭṭha. 2.523; udā. aṭṭha. 39; itivu. aṭṭha. 14, 58; theragā. aṭṭha. 1.67, 99; cūḷani. aṭṭha. 6; paṭi. ma. aṭṭha. 2.1.117);
::

Saṃsāro ca so sotaṃ ceti saṃsārasotaṃ, taṃ saṃsārasotaṃ. Atha vā saṃsārassa sotaṃ **saṃsārasotaṃ,** saṃsārakāraṇaṃ taṇhāsotaṃ chinditvāti attho. **Tayo bhave**ti kāmarūpārūpabhave. Tibhavanibbattakakammakilesā tayo bhavāti adhippetā. **Dhammanāva**nti ariyaṃ aṭṭhaṅgikaṃ maggaṃ. So hi caturoghuttaraṇaṭṭhena ‘‘dhammanāvā’’ti vuccati. **Samāruyhā**ti āruyha. **Santāressa**nti santāressāmi. Yasmā pana buddhattaṃ patthentassa –

::hangnum
59\.
::

::gatha1
‘‘Manussattaṃ {pb:V:0.0105} liṅgasampatti, hetu satthāradassanaṃ;
::

::gatha1
Pabbajjā guṇasampatti, adhikāro ca chandatā;
::

::gathalast
Aṭṭhadhammasamodhānā, abhinīhāro samijjhati’’.
::

Tattha **manussatta**nti manussattabhāveyeva ṭhatvā buddhattaṃ patthentassa patthanā samijjhati, na nāgajātiādīsu ṭhitānaṃ. Kasmāti ce? Ahetukabhāvato.

**Liṅgasampattī**ti manussattabhāve vattamānassāpi purisaliṅge ṭhitasseva patthanā samijjhati, na itthiyā vā paṇḍakanapuṃsakaubhatobyañjanakānaṃ vā samijjhati{pb:M:0.0116}. Kasmāti ce? Lakkhaṇapāripūriyā abhāvato. Vuttañhetaṃ – ‘‘aṭṭhānametaṃ, bhikkhave, anavakāso, yaṃ itthī arahaṃ assa sammāsambuddho’’ti (ma. ni. 3.130; a. ni. 1.279; vibha. 809) vitthāro. Tasmā itthiliṅge ṭhitassa manussajātikassāpi patthanā na samijjhati.

**Hetū**ti purisassāpi tasmiṃ attabhāve arahattappattiyā hetusampannasseva patthanā samijjhati, no itarassa.

**Satthāradassana**nti sace jīvamānakabuddhasseva santike pattheti patthanā samijjhati. Parinibbute bhagavati cetiyassa santike vā bodhirukkhamūle vā paṭimāya vā paccekabuddhabuddhasāvakānaṃ vā santike patthanā na samijjhati. Kasmā? Bhabbābhabbake ñatvā kammavipākaparicchedakañāṇena {pb:P:0.0092} paricchinditvā byākātuṃ asamatthattā. Tasmā buddhassa santikeyeva patthanā samijjhati.

**Pabbajjā**ti buddhassa bhagavato santike patthentassāpi kammakiriyavādīsu tāpasesu vā bhikkhūsu vā pabbajitasseva patthanā samijjhati, no gihiliṅge ṭhitassa. Kasmā? Pabbajitāyeva hi bodhisattā sambodhiṃ adhigacchanti, na gahaṭṭhā. Tasmā ādimhi paṇidhānakālepi pabbajiteneva bhavitabbaṃ.

**Guṇasampattī**ti pabbajitassāpi aṭṭhasamāpattilābhino pañcābhiññasseva samijjhati, na pana imāya guṇasampattiyā virahitassa. Kasmā? Nigguṇassa tadabhāvato.

**Adhikāro**ti {pb:V:0.0106} guṇasampannenāpi yena attano jīvitaṃ buddhānaṃ pariccattaṃ hoti, tassa iminā adhikārena sampannasseva samijjhati, na itarassa.

**Chandatā**ti abhinīhārasampannassāpi yassa buddhakārakadhammānaṃ atthāya mahanto chando vāyāmo ca ussāho ca pariyeṭṭhi ca, tasseva samijjhati, na itarassa. Tatridaṃ chandamahantatāya opammaṃ – sace hi evamassa, ‘‘yo pana sakalacakkavāḷagabbhaṃ ekodakībhūtaṃ attano bāhubalena uttaritvā pāraṃ gantuṃ samattho, so buddhattaṃ pāpuṇāti. Yo panimaṃ attano dukkaraṃ na maññati ‘ahaṃ imaṃ uttaritvā pāraṃ gamissāmī’’’ti evaṃ mahatā chandena ussāhena samannāgato hoti, tassa patthanā samijjhati, na itarassa (su. ni. aṭṭha. 1.khaggavisāṇasuttavaṇṇanā; apa. aṭṭha. 1.dūrenidāna, sumedhakathā; cariyā. aṭṭha. pakiṇṇakakathā).

Sumedhapaṇḍito {pb:M:0.0117} pana ime aṭṭha dhamme samodhānetvāva buddhabhāvāya abhinīhāraṃ katvā nipajji. Dīpaṅkaropi bhagavā āgantvā sumedhapaṇḍitassa sīsabhāge ṭhatvā kalalapiṭṭhe nipannaṃ sumedhatāpasaṃ disvā – ‘‘ayaṃ tāpaso buddhattāya abhinīhāraṃ katvā nipanno, ijjhissati nu kho etassa patthanā, udāhu no’’ti anāgataṃsañāṇaṃ pesetvā upadhārento – ‘‘ito kappasatasahassādhikāni cattāri asaṅkhyeyyāni atikkamitvā gotamo nāma buddho bhavissatī’’ti ñatvā ṭhitakova parisamajjhe byākāsi – ‘‘passatha no, tumhe bhikkhave, imaṃ uggatapaṃ tāpasaṃ kalalapiṭṭhe nipanna’’nti. ‘‘Evaṃ, bhante’’ti. Ayaṃ buddhattāya abhinīhāraṃ katvā nipanno, samijjhissati imassa tāpasassa patthanā, ayañhi ito kappasatasahassādhikānaṃ catunnaṃ asaṅkhyeyyānaṃ matthake gotamo nāma buddho loke bhavissati. Tasmiṃ panassa attabhāve kapilavatthu nāma nagaraṃ nivāso bhavissati, mahāmāyā nāma devī mātā, suddhodano nāma rājā pitā, upatisso ca kolito ca dve aggasāvakā, ānando nāma upaṭṭhāko, khemā ca uppalavaṇṇā ca dve aggasāvikā bhavissanti{pb:P:0.0093}. Ayaṃ paripakkañāṇo hutvā mahābhinikkhamanaṃ nikkhamitvā mahāpadhānaṃ padahitvā nigrodhamūle sujātāya nāma kumāriyā dinnaṃ pāyāsaṃ paṭiggahetvā nerañjarāya tīre paribhuñjitvā bodhimaṇḍaṃ āruyha assattharukkhamūle abhisambujjhissatīti. Tena vuttaṃ –

::hangnum
60\.
::

::gatha1
‘‘Dīpaṅkaro lokavidū, āhutīnaṃ paṭiggaho;
::

::gathalast
Ussīsake maṃ ṭhatvāna, idaṃ vacanamabravi.
::

::hangnum
61\.
::

::gatha1
‘‘Passatha {pb:V:0.0107} imaṃ tāpasaṃ, jaṭilaṃ uggatāpanaṃ;
::

::gathalast
Aparimeyyito kappe, buddho loke bhavissati.
::

::hangnum
62\.
::

::gatha1
‘‘Ahū kapilavhayā rammā, nikkhamitvā tathāgato;
::

::gathalast
Padhānaṃ padahitvāna, katvā dukkarakārikaṃ.
::

::hangnum
63\.
::

::gatha1
‘‘Ajapālarukkhamūlasmiṃ, nisīditvā tathāgato;
::

::gathalast
Tattha pāyāsaṃ paggayha, nerañjaramupehiti.
::

::hangnum
64\.
::

::gatha1
‘‘Nerañjarāya tīramhi, pāyāsaṃ ada so jino;
::

::gathalast
Paṭiyattavaramaggena, bodhimūlamupehiti.
::

::hangnum
65\.
::

::gatha1
‘‘Tato {pb:M:0.0118} padakkhiṇaṃ katvā, bodhimaṇḍaṃ anuttaro;
::

::gathalast
Assattharukkhamūlamhi, bujjhissati mahāyaso.
::

::hangnum
66\.
::

::gatha1
‘‘Imassa janikā mātā, māyā nāma bhavissati;
::

::gathalast
Pitā suddhodano nāma, ayaṃ hessati gotamo.
::

::hangnum
67\.
::

::gatha1
‘‘Anāsavā vītarāgā, santacittā samāhitā;
::

::gatha2
Kolito upatisso ca, aggā hessanti sāvakā;
::

::gathalast
Ānando nāmupaṭṭhāko, upaṭṭhissatimaṃ jinaṃ.
::

::hangnum
68\.
::

::gatha1
‘‘Khemā uppalavaṇṇā ca, aggā hessanti sāvikā;
::

::gathalast
Anāsavā vītarāgā, santacittā samāhitā.
::

::hangnum
69\.
::

::gatha1
‘‘Bodhi tassa bhagavato, assatthoti pavuccati;
::

::gatha2
Citto ca hatthāḷavako, aggā hessantupaṭṭhakā;
::

::gathalast
Uttarā nandamātā ca, aggā hessantupaṭṭhikā’’ti.
::

Tattha **lokavidū**ti sabbathā viditalokattā pana lokavidū. Bhagavā hi sabhāvato samudayato {pb:V:0.0108} nirodhato nirodhūpāyatoti sabbathāpi lokaṃ {pb:P:0.0094} avedi aññāsi paṭivijjhi. Tasmā lokavidūti vuccati. Yathāha –

::gatha1
‘‘Tasmā have lokavidū sumedho, lokantagū vūsitabrahmacariyo;
::

::gathalast
Lokassa antaṃ samitāvi ñatvā, nāsīsatī lokamimaṃ parañcā’’ti. (saṃ. ni. 1.107; a. ni. 4.46);
::

Api ca tayo lokā – saṅkhāraloko, sattaloko, okāsalokoti. Tattha saṅkhāraloko nāma paṭiccasamuppannā pathaviādayo dhammā. Sattaloko nāma saññino asaññino nevasaññināsaññino ca sattā. Okāsaloko nāma sattānaṃ nivāsaṭṭhānaṃ. Ime pana tayopi lokā bhagavatā yathāsabhāvato viditā, tasmā lokavidūti vuccati. **Āhutīnaṃ paṭiggaho**ti dānānaṃ paṭiggahetuṃ arahattā dakkhiṇeyyattā āhutīnaṃ paṭiggaho. **Ussīsake maṃ ṭhatvānā**ti mama {pb:M:0.0119} sīsasamīpe ṭhatvā. **Idaṃ** idāni vattabbaṃ vacanaṃ abravīti attho. **Jaṭila**nti jaṭā assa santīti jaṭilo, taṃ jaṭilaṃ. **Uggatāpana**nti uggatāpasaṃ. **Ahū**ti ahani, athāti attho. Ayameva vā pāṭho. **Kapilavhayā**ti kapilaavhayā abhidhānā. **Rammā**ti ramaṇīyato. **Padhāna**nti vīriyaṃ. **Ehitī**ti essati gamissati. Sesagāthāsu uttānamevāti.

Tato sumedhapaṇḍito – ‘‘mayhaṃ kira patthanā samijjhissatī’’ti sañjātasomanasso ahosi. Mahājano dīpaṅkaradasabalassa vacanaṃ sutvā – ‘‘sumedhatāpaso kira buddhabījaṅkuro’’ti haṭṭhatuṭṭho ahosi. Evañcassa ahosi – ‘‘yathā nāma puriso nadiṃ taranto ujukena titthena tarituṃ asakkonto heṭṭhātitthena uttarati, evameva mayaṃ dīpaṅkaradasabalassa sāsane maggaphalaṃ alabhamānā anāgate yadā tvaṃ buddho bhavissasi, tadā tava sammukhā maggaphalaṃ sacchikātuṃ samatthā bhaveyyāmā’’ti patthanaṃ akaṃsu. Dīpaṅkaradasabalo bodhisattaṃ mahāsattaṃ pasaṃsitvā aṭṭhahi pupphamuṭṭhīhi pūjetvā padakkhiṇaṃ katvā pakkāmi. Tepi catusatasahassā khīṇāsavā bodhisattaṃ pupphehi ca gandhehi ca pūjetvā padakkhiṇaṃ katvā pakkamiṃsu. Devamanussā pana tatheva pūjetvā vanditvā pakkamiṃsu.

Atha sabbalokamatidīpaṅkaro dīpaṅkaro bhagavā catūhi khīṇāsavasatasahassehi parivuto rammanagaravāsīhi pūjiyamāno devatāhi abhivandiyamāno sañjhāppabhānurañjitavarakanakagirisikharo viya jaṅgamamāno anekesu pāṭihāriyesu {pb:P:0.0095} vattamānesu tena alaṅkatapaṭiyattena {pb:V:0.0109} maggena gantvā nānāsurabhikusumagandhavāsitaṃ cuṇṇasammodagandhaṃ samussitadhajapaṭākaṃ gandhānubaddhahadayehi bhamaragaṇehi gumbagumbāyamānaṃ dhūpandhakāraṃ amarapurasadisasobhaṃ abhirammaṃ rammanagaraṃ pavisitvā paññatte mahārahe buddhāsane yugandharamatthake saradasamayarucirakararajanikaro timiranikaranidhanakaro kamalavanavikasanakaro divasakaro viya dasabaladivasakaro nisīdi. Bhikkhusaṅghopi paṭipāṭiyā attano attano pattāsane nisīdi. Rammanagaravāsino pana upāsakā saddhādiguṇasampannā nānāvidhakhajjādīhi samalaṅkataṃ vaṇṇagandharasasampannaṃ asadisaṃ sukhanidānaṃ dānaṃ buddhappamukhassa bhikkhusaṅghassa adaṃsu.

Atha {pb:M:0.0120} kho bodhisatto dasabalassa byākaraṇaṃ sutvā buddhabhāvaṃ karatalagatamiva maññamāno pamuditahadayo sabbesu paṭikkantesu sayanā vuṭṭhāya – ‘‘pāramiyo vicinissāmī’’ti puppharāsimatthake pallaṅkaṃ ābhujitvā nisīdi. Evaṃ nisinne mahāsatte sakaladasasahassacakkavāḷadevatā sādhukāraṃ datvā – ‘‘ayya sumedhatāpasa, porāṇakabodhisattānaṃ pallaṅkaṃ ābhujitvā – ‘pāramiyo vicinissāmī’ti nisinnakāle yāni pubbanimittāni nāma paññāyanti, tāni sabbānipi ajja pātubhūtāni nissaṃsayena tvaṃ buddho bhavissasi, mayametaṃ jānāma – ‘yassetāni nimittāni paññāyanti, so ekanteneva buddho bhavissati’ tasmā tvaṃ attano vīriyaṃ daḷhaṃ katvā paggaṇhā’’ti bodhisattaṃ nānappakārāhi thutīhi abhitthaviṃsu. Tena vuttaṃ –

::hangnum
70\.
::

::gatha1
‘‘Idaṃ sutvāna vacanaṃ, asamassa mahesino;
::

::gathalast
Āmoditā naramarū, buddhabījaṃ kira ayaṃ.
::

::hangnum
71\.
::

::gatha1
‘‘Ukkuṭṭhisaddā vattanti, apphoṭenti hasanti ca;
::

::gathalast
Katañjalī namassanti, dasasahassī sadevakā.
::

::hangnum
72\.
::

::gatha1
‘‘Yadimassa lokanāthassa, virajjhissāma sāsanaṃ;
::

::gathalast
Anāgatamhi addhāne, hessāma sammukhā imaṃ.
::

::hangnum
73\.
::

::gatha1
‘‘Yathā manussā nadiṃ tarantā, paṭititthaṃ virajjhiya;
::

::gathalast
Heṭṭhātitthe gahetvāna, uttaranti mahānadiṃ.
::

::hangnum
74\.
::

::gatha1
‘‘Evameva mayaṃ sabbe, yadi muñcāmimaṃ jinaṃ;
::

::gathalast
Anāgatamhi addhāne, hessāma sammukhā imaṃ.
::

::hangnum
75\.
::

::gatha1
‘‘Dīpaṅkaro {pb:V:0.0110}{pb:P:0.0096} lokavidū, āhutīnaṃ paṭiggaho;
::

::gathalast
Mama kammaṃ pakittetvā, dakkhiṇaṃ pādamuddhari.
::

::hangnum
76\.
::

::gatha1
‘‘Ye tatthāsuṃ jinaputtā, padakkhiṇamakaṃsu maṃ;
::

::gathalast
Devā manussā asurā ca, abhivādetvāna pakkamuṃ.
::

::hangnum
77\.
::

::gatha1
‘‘Dassanaṃ me atikkante, sasaṅghe lokanāyake;
::

::gathalast
Sayanā vuṭṭhahitvāna, pallaṅkaṃ ābhujiṃ tadā.
::

::hangnum
78\.
::

::gatha1
‘‘Sukhena {pb:M:0.0121} sukhito homi, pāmojjena pamodito;
::

::gathalast
Pītiyā ca abhissanno, pallaṅkaṃ ābhujiṃ tadā.
::

::hangnum
79\.
::

::gatha1
‘‘Pallaṅkena nisīditvā, evaṃ cintesahaṃ tadā;
::

::gathalast
Vasībhūto ahaṃ jhāne, abhiññāsu pāramiṃ gato.
::

::hangnum
80\.
::

::gatha1
‘‘Sahassiyamhi lokamhi, isayo natthi me samā;
::

::gathalast
Asamo iddhidhammesu, alabhiṃ īdisaṃ sukhaṃ.
::

::hangnum
81\.
::

::gatha1
‘‘Pallaṅkābhujane mayhaṃ, dasasahassādhivāsino;
::

::gathalast
Mahānādaṃ pavattesuṃ, dhuvaṃ buddho bhavissasi.
::

::hangnum
82\.
::

::gatha1
‘‘Yā pubbe bodhisattānaṃ, pallaṅkavaramābhuje;
::

::gathalast
Nimittāni padissanti, tāni ajja padissare.
::

::hangnum
83\.
::

::gatha1
‘‘Sītaṃ byapagataṃ hoti, uṇhañca upasammati;
::

::gathalast
Tāni ajja padissanti, dhuvaṃ buddho bhavissasi.
::

::hangnum
84\.
::

::gatha1
‘‘Dasasahassī lokadhātu, nissaddā honti nirākulā;
::

::gathalast
Tāni ajja padissanti, dhuvaṃ buddho bhavissasi.
::

::hangnum
85\.
::

::gatha1
‘‘Mahāvātā {pb:V:0.0111} na vāyanti, na sandanti savantiyo;
::

::gathalast
Tāni ajja padissanti, dhuvaṃ buddho bhavissasi.
::

::hangnum
86\.
::

::gatha1
‘‘Thalajā dakajā pupphā, sabbe pupphanti tāvade;
::

::gathalast
Tepajja pupphitā sabbe, dhuvaṃ buddho bhavissasi.
::

::hangnum
87\.
::

::gatha1
‘‘Latā vā yadi vā rukkhā, phalabhārā honti tāvade;
::

::gathalast
Tepajja phalitā sabbe, dhuvaṃ buddho bhavissasi.
::

::hangnum
88\.
::

::gatha1
‘‘Ākāsaṭṭhā ca bhūmaṭṭhā, ratanā jotanti tāvade;
::

::gathalast
Tepajja ratanā jotanti, dhuvaṃ buddho bhavissasi.
::

::hangnum
89\.
::

::gatha1
‘‘Mānussakā ca dibbā ca, turiyā vajjanti tāvade;
::

::gathalast
Tepajjubho abhiravanti, dhuvaṃ buddho bhavissasi.
::

::hangnum
90\.
::

::gatha1
‘‘Vicittapupphā {pb:P:0.0097} gaganā, abhivassanti tāvade;
::

::gathalast
Tepi ajja pavassanti, dhuvaṃ buddho bhavissasi.
::

::hangnum
91\.
::

::gatha1
‘‘Mahāsamuddo {pb:M:0.0122} ābhujati, dasasahassī pakampati;
::

::gathalast
Tepajjubho abhiravanti, dhuvaṃ buddho bhavissasi.
::

::hangnum
92\.
::

::gatha1
‘‘Nirayepi dasasahasse, aggī nibbanti tāvade;
::

::gathalast
Tepajja nibbutā aggī, dhuvaṃ buddho bhavissasi.
::

::hangnum
93\.
::

::gatha1
‘‘Vimalo hoti sūriyo, sabbā dissanti tārakā;
::

::gathalast
Tepi ajja padissanti, dhuvaṃ buddho bhavissasi.
::

::hangnum
94\.
::

::gatha1
‘‘Anovaṭṭhena udakaṃ, mahiyā ubbhijji tāvade;
::

::gathalast
Tampajjubbhijjate mahiyā, dhuvaṃ buddho bhavissasi.
::

::hangnum
95\.
::

::gatha1
‘‘Tārāgaṇā {pb:V:0.0112} virocanti, nakkhattā gaganamaṇḍale;
::

::gathalast
Visākhā candimāyuttā, dhuvaṃ buddho bhavissasi.
::

::hangnum
96\.
::

::gatha1
‘‘Bilāsayā darīsayā, nikkhamanti sakāsayā;
::

::gathalast
Tepajja āsayā chuddhā, dhuvaṃ buddho bhavissasi.
::

::hangnum
97\.
::

::gatha1
‘‘Na honti aratī sattānaṃ, santuṭṭhā honti tāvade;
::

::gathalast
Tepajja sabbe santuṭṭhā, dhuvaṃ buddho bhavissasi.
::

::hangnum
98\.
::

::gatha1
‘‘Rogā tadupasammanti, jighacchā ca vinassasi;
::

::gathalast
Tāni ajja padissanti, dhuvaṃ buddho bhavissasi.
::

::hangnum
99\.
::

::gatha1
‘‘Rogā tadā tanu hoti, doso moho vinassasi;
::

::gathalast
Tepajja vigatā sabbe, dhuvaṃ buddho bhavissasi.
::

::hangnum
100\.
::

::gatha1
‘‘Bhayaṃ tadā na bhavati, ajjapetaṃ padissati;
::

::gathalast
Tena liṅgena jānāma, dhuvaṃ buddho bhavissasi.
::

::hangnum
101\.
::

::gatha1
‘‘Rajonuddhaṃsatī uddhaṃ, ajjapetaṃ padissati;
::

::gathalast
Tena liṅgena jānāma, dhuvaṃ buddho bhavissasi.
::

::hangnum
102\.
::

::gatha1
‘‘Aniṭṭhagandho pakkamati, dibbagandho pavāyati;
::

::gathalast
Sopajja vāyatī gandho, dhuvaṃ buddho bhavissasi.
::

::hangnum
103\.
::

::gatha1
‘‘Sabbe {pb:M:0.0123} devā padissanti, ṭhapayitvā arūpino;
::

::gathalast
Tepajja sabbe dissanti, dhuvaṃ buddho bhavissasi.
::

::hangnum
104\.
::

::gatha1
‘‘Yāvatā nirayā nāma, sabbe dissanti tāvade;
::

::gathalast
Tepajja sabbe dissanti, dhuvaṃ buddho bhavissasi.
::

::hangnum
105\.
::

::gatha1
‘‘Kuṭṭā {pb:V:0.0113}{pb:P:0.0098} kavāṭā selā ca, na hontāvaraṇā tadā;
::

::gathalast
Ākāsabhūtā tepajja, dhuvaṃ buddho bhavissasi.
::

::hangnum
106\.
::

::gatha1
‘‘Cutī ca upapattī ca, khaṇe tasmiṃ na vijjati;
::

::gathalast
Tānipajja padissanti, dhuvaṃ buddho bhavissasi.
::

::hangnum
107\.
::

::gatha1
‘‘Daḷhaṃ paggaṇha vīriyaṃ, mā nivatta abhikkama;
::

::gathalast
Mayampetaṃ vijānāma, dhuvaṃ buddho bhavissasī’’ti.
::

Tattha **idaṃ sutvāna vacana**nti idaṃ dīpaṅkarassa bhagavato bodhisattassa byākaraṇavacanaṃ sutvā. **Asamassā**ti samassa sadisassa abhāvato asamassa. Yathāha –

::gatha1
‘‘Na me ācariyo atthi, sadiso me na vijjati;
::

::gathalast
Sadevakasmiṃ lokasmiṃ, natthi me paṭipuggalo’’ti. (ma. ni. 1.285; 2.341; mahāva. 11; kathā. 405; mi. pa. 4.5.11);
::

**Mahesino**ti mahante sīlasamādhipaññākkhandhe esi gavesīti mahesī, tassa mahesino. **Naramarū**ti narā ca amarā ca, ukkaṭṭhaniddeso panāyaṃ sabbepi dasasahassilokadhātuyā nāgasupaṇṇayakkhādayopi āmoditāva. **Buddhabījaṃ kira aya**nti ayaṃ kira buddhaṅkuro uppannoti āmoditāti attho.

**Ukkuṭṭhisaddā**ti unnādasaddā vattanti. **Apphoṭentī**ti hatthehi bāhā abhihananti. **Dasasahassī**ti dasasahassilokadhātuyo. **Sadevakā**ti saha devehi sadevakā dasasahassī namassantīti attho. **Yadimassā**ti yadi imassa, ayameva vā pāṭho. **Virajjhissāmā**ti yadi na sampāpuṇissāma. **Anāgatamhi addhāne**ti anāgate kāle. **Hessāmā**ti bhavissāma. **Sammukhā**ti sammukhībhūtā. **Ima**nti imassa, sāmiatthe upayogavacanaṃ.

**Nadiṃ** {pb:M:0.0124} **tarantā**ti nadītaraṇakā, ‘‘naditarantā’’tipi pāṭho. **Paṭitittha**nti paṭimukhatitthaṃ. **Virajjhiyā**ti virajjhitvā. **Yadi muñcāmā**ti yadi imaṃ bhagavantaṃ muñcitvā akatakiccā gamissāmāti {pb:V:0.0114} attho. **Mama kammaṃ pakittetvā**ti mama bhāvitamatthaṃ byākaritvā. **Dakkhiṇaṃ** {pb:P:0.0099} **pādamuddharī**ti dakkhiṇaṃ pādaṃ ukkhipi, ‘‘katapadakkhiṇo’’tipi pāṭho.

**Jinaputtā**ti dīpaṅkarassa satthuno sāvakā. **Devā manussā asurā ca, abhivādetvāna pakkamu**nti devādayo sabbepi ime maṃ tikkhattuṃ padakkhiṇaṃ katvā pupphādīhi pūjetvā suppatiṭṭhitapañcaṅgā vanditvā nivattitvā punappunaṃ oloketvā madhuratthabyañjanāhi nānappakārāhi thutīhi vaṇṇentā pakkamiṃsu. ‘‘Narā nāgā ca gandhabbā, abhivādetvāna pakkamu’’ntipi pāṭho.

**Dassanaṃ me atikkante**ti mama dassanavisayaṃ bhagavati atikkante. ‘‘Jahite dassanūpacāre’’tipi pāṭho. **Sasaṅghe**ti saddhiṃ saṅghena sasaṅgho, tasmiṃ sasaṅghe. **Sayanā vuṭṭhahitvānā**ti nipannaṭṭhānato kalalato uṭṭhahitvā. **Pallaṅkaṃ ābhuji**nti katapallaṅko hutvā puppharāsimhi nisīdinti attho. ‘‘Haṭṭho haṭṭhena cittena, āsanā vuṭṭhahiṃ tadā’’tipi pāṭho, so uttānatthova.

**Pītiyā ca abhissanno**ti pītiparipphuṭo. **Vasībhūto**ti vasībhāvappatto. **Jhāne**ti rūpāvacarārūpāvacarajhānesu. **Sahassiyamhī**ti dasasahassiyaṃ. **Lokamhī**ti lokadhātuyā. **Me samā**ti mayā sadisā. Avisesena ‘‘me samā natthī’’ti vatvā idāni tameva niyamento **‘‘asamo iddhidhammesū’’**ti āha. Tattha **iddhidhammesū**ti pañcasu iddhidhammesūti attho. **Alabhi**nti paṭilabhiṃ. **Īdisaṃ sukha**nti īdisaṃ somanassaṃ.

Atha sumedhatāpaso dasabalassa byākaraṇaṃ sutvā buddhabhāvaṃ karatalagatakālamiva maññamāno pamuditahadayo dasasu lokadhātusahassesu suddhāvāsamahābrahmāno atītabuddhadassāvino niyatabodhisattānaṃ byākaraṇe uppajjamānapāṭihāriyadassanena tathāgatavacanassa avitathataṃ pakāsento maṃ paritosayantā imā gāthāyo āhaṃsūti dassento bhagavā **‘‘pallaṅkābhujane mayha’’**ntiādimāha.

Tattha {pb:M:0.0125} **pallaṅkābhujane mayha**nti mama pallaṅkābhujane. Ayameva vā pāṭho. **Dasasahassādhivāsino**ti dasasahassivāsino mahābrahmāno. **Yā pubbe**ti yāni pubbe, vibhattilopaṃ katvā vuttanti veditabbaṃ. **Pallaṅkavaramābhuje**ti varapallaṅkābhujane. **Nimittāni padissantī**ti nimittāni {pb:V:0.0115} padissiṃsūti attho. Atītavacane vattabbe vattamānavacanaṃ vuttaṃ. Kiñcāpi vuttaṃ, atītavasena attho gahetabbo. **Tāni ajja padissare**ti pubbepi niyatabodhisattānaṃ pallaṅkābhujane {pb:P:0.0100} yāni nimittāni uppajjiṃsu, tāni nimittāni ajja padissare. Tasmā tvaṃ dhuvameva buddho bhavissasīti attho. Na pana tāniyeva nimittāni uppajjiṃsu, taṃsadisattā ‘‘tāni ajja padissare’’ti vuttanti veditabbaṃ.

**Sīta**nti sītattaṃ. **Byapagata**nti gataṃ vigataṃ. **Tānī**ti sītavigamanauṇhupasamanānīti attho. **Nissaddā**ti asaddā anigghosā. **Nirākulā**ti anākulā, ayameva vā pāṭho. **Na sandantī**ti na vahanti nappavattanti. **Savantiyo**ti nadiyo. **Tānī**ti avāyanaasandanāni. **Thalajā**ti pathavitalapabbatarukkhesu jātāni. **Dakajā**ti odakāni pupphāni. **Pupphantī**ti pubbe bodhisattānaṃ pupphiṃsu, atītatthe vattamānavacanaṃ heṭṭhā vuttanayeneva veditabbaṃ. **Tepajja pupphitānī**ti tāni pupphāni ajja pupphitānīti attho.

**Phalabhārā**ti phaladharā. **Tepajjā**ti tepi ajja, pulliṅgavasena ‘‘tepī’’ti vuttaṃ, ‘‘latā vā rukkhā vā’’ti vuttattā. **Phalitā**ti sañjātaphalā. **Ākāsaṭṭhā ca bhūmaṭṭhā cā**ti ākāsagatā ca bhūmigatā ca **ratanānī**ti muttādīni ratanāni. **Jotantī**ti obhāsanti. **Mānussakā**ti manussānaṃ santakā mānussakā. **Dibbā**ti devānaṃ santakā dibbā. **Turiyā**ti ātataṃ vitataṃ ātatavitataṃ susiraṃ ghananti pañca turiyāni. Tattha ātataṃ nāma cammapariyonaddhesu bheriādīsu ekatalaturiyaṃ. Vitataṃ nāma ubhayatalaṃ. Ātatavitataṃ nāma sabbato pariyonaddhaṃ mahativallakiādikaṃ. Susiraṃ nāma vaṃsādikaṃ. Ghanaṃ nāma sammatāḷādikaṃ. **Vajjantī**ti heṭṭhā vuttanayena vajjiṃsu, atītatthe vattamānavacanaṃ veditabbaṃ. Esa nayo upari īdisesu vacanesupi. **Abhiravantī**ti tatra tatra kusalehi sumuñcitā suppatāḷitā suvāditā viya abhiravanti, abhinadantīti attho.

**Vicittapupphā**ti {pb:M:0.0126} vicitrāni nānāgandhavaṇṇāni pupphāni. **Abhivassantī**ti abhivassiṃsu, nipatiṃsūti attho. **Tepī**ti tānipi vicitrapupphāni abhivassantāni padissanti, devabrahmagaṇehi okiriyamānānīti adhippāyo. **Ābhujatī**ti osakkati. **Tepajjubho**ti {pb:P:0.0101} tepi ajja ubho mahāsamuddadasasahassiyo. **Abhiravantī**ti abhinadanti. **Niraye**ti nirayesu. **Dasasahassā**ti anekadasasahassā. **Nibbantī**ti sammanti, santiṃ upentīti attho. **Tārakā**ti nakkhattāni{pb:V:0.0116}. **Tepi ajja padissantī**ti tepi sūriyassa vimalabhāvā tārakā ajja divā dissanti.

**Anovaṭṭhenā**ti anovaṭṭhe, bhummatthe karaṇavacanaṃ. Atha vā **anovaṭṭhe**ti anabhivaṭṭhepi. **Nā**ti nipātamattaṃ ‘‘sutvā na dūtavacana’’ntiādīsu viya. **Tampajjubbhijjate**ti tampi udakaṃ ajja ubbhijjati, ubbhijjitvā uṭṭhahatīti attho. **Mahiyā**ti pathaviyā, nissakkavacanaṃ. **Tārāgaṇā**ti gahanakkhattādayo sabbe tāragaṇā. **Nakkhattā**ti nakkhattatārakā ca. **Gaganamaṇḍale**ti sakalagaganamaṇḍalaṃ virocantīti attho. **Bilāsayā**ti bilāsayā ahinakulakumbhīlagodhādayo. **Darīsayā**ti jharāsayā. Ayameva vā pāṭho. **Nikkhamantī**ti nikkhamiṃsu. **Sakāsayā**ti attano attano āsayato. ‘‘Tadāsayā’’tipi pāṭho. Tassa tadā tasmiṃ kāle, āsayato, bilatoti attho. **Chuddhā**ti suchuddhā suvuddhāritā, nikkhantāti attho.

**Aratī**ti ukkaṇṭhā. **Santuṭṭhā**ti paramena santuṭṭhena santuṭṭhā. **Vinassatī**ti vigacchati. **Rāgo**ti kāmarāgo. **Tadā tanu hotī**ti oramattako hoti, iminā pariyuṭṭhānābhāvaṃ dīpeti. **Vihatā**ti vinaṭṭhā. **Tadā**ti pubbe, bodhisattānaṃ pallaṅkābhujaneti attho. **Na bhavatī**ti na hoti. **Ajjapeta**nti ajja tava pallaṅkābhujanepi etaṃ bhayaṃ na hotevāti attho. **Tena liṅgena jānāmā**ti tena kāraṇena sabbeva mayaṃ jānāma, yaṃ tvaṃ buddho bhavissasīti attho.

**Anuddhaṃsatī**ti na uggacchati. **Aniṭṭhagandho**ti duggandho. **Pakkamatī**ti pakkami vigacchi. **Pavāyatī**ti pavāyi. **Sopajjā**ti sopi dibbagandho ajja. **Padissantī**ti {pb:P:0.0102} padissiṃsu. **Tepajjā**ti tepi sabbe devā ajja. **Yāvatā**ti paricchedanatthe {pb:M:0.0127} nipāto, yattakāti attho. **Kuṭṭā**ti pākārā. **Na hontāvaraṇā**ti āvaraṇakarā na ahesuṃ. **Tadā**ti pubbe. **Ākāsabhūtā**ti te kuṭṭakavāṭapabbatā āvaraṇaṃ tirokaraṇaṃ kātuṃ asakkontā, ajaṭākāsabhūtāti attho. **Cutī**ti maraṇaṃ. **Upapattī**ti paṭisandhiggahaṇaṃ. **Khaṇe**ti pubbe bodhisattānaṃ pallaṅkābhujanakkhaṇe. **Na vijjatī**ti nāhosi. **Tānipajjā**ti tānipi ajja cavanabhavanānīti attho. **Mā nivattī**ti mā paṭikkami. **Abhikkamā**ti parakkama. Sesamettha uttānamevāti.

Tato sumedhapaṇḍito dīpaṅkarassa dasabalassa ca dasasahassacakkavāḷadevatānañca vacanaṃ sutvā bhiyyosomattāya sañjātussāho hutvā cintesi – ‘‘buddhā nāma amoghavacanā, natthi buddhānaṃ kathāya aññathattaṃ. Yathā hi ākāse khittassa leḍḍussa patanaṃ dhuvaṃ, jātassa maraṇaṃ, aruṇe {pb:V:0.0117} uggate sūriyassa abbhuggamanaṃ, āsayā nikkhantassa sīhassa sīhanādanadanaṃ, garugabbhāya itthiyā bhāramoropanaṃ dhuvaṃ avassambhāvī, evameva buddhānaṃ vacanaṃ nāma dhuvaṃ amoghaṃ, addhā ahaṃ buddho bhavissāmīti. Tena vuttaṃ –

::hangnum
108\.
::

::gatha1
‘‘Buddhassa vacanaṃ sutvā, dasasahassīnacūbhayaṃ;
::

::gathalast
Tuṭṭhahaṭṭho pamudito, evaṃ cintesahaṃ tadā.
::

::hangnum
109\.
::

::gatha1
‘‘Advejjhavacanā buddhā, amoghavacanā jinā;
::

::gathalast
Vitathaṃ natthi buddhānaṃ, dhuvaṃ buddho bhavāmahaṃ.
::

::hangnum
110\.
::

::gatha1
‘‘Yathā khittaṃ nabhe leḍḍu, dhuvaṃ patati bhūmiyaṃ;
::

::gatha2
Tatheva buddhaseṭṭhānaṃ, vacanaṃ dhuvasassataṃ;
::

::gathalast
Vitathaṃ natthi buddhānaṃ, dhuvaṃ buddho bhavāmahaṃ.
::

::hangnum
111\.
::

::gatha1
‘‘Yathāpi sabbasattānaṃ, maraṇaṃ dhuvasassataṃ;
::

::gatha2
Tatheva buddhaseṭṭhānaṃ, vacanaṃ dhuvasassataṃ;
::

::gathalast
Vitathaṃ natthi buddhānaṃ, dhuvaṃ buddho bhavāmahaṃ.
::

::hangnum
112\.
::

::gatha1
‘‘Yathā {pb:P:0.0103} rattikkhaye patte, sūriyuggamanaṃ dhuvaṃ;
::

::gatha2
Tatheva buddhaseṭṭhānaṃ, vacanaṃ dhuvasassataṃ;
::

::gathalast
Vitathaṃ natthi buddhānaṃ, dhuvaṃ buddho bhavāmahaṃ.
::

::hangnum
113\.
::

::gatha1
‘‘Yathā {pb:M:0.0128} nikkhantasayanassa, sīhassa nadanaṃ dhuvaṃ;
::

::gatha2
Tatheva buddhaseṭṭhānaṃ, vacanaṃ dhuvasassataṃ;
::

::gathalast
Vitathaṃ natthi buddhānaṃ, dhuvaṃ buddho bhavāmahaṃ.
::

::hangnum
114\.
::

::gatha1
‘‘Yathā āpannasattānaṃ, bhāramoropanaṃ dhuvaṃ;
::

::gatha2
Tatheva buddhaseṭṭhānaṃ, vacanaṃ dhuvasassataṃ;
::

::gathalast
Vitathaṃ natthi buddhānaṃ, dhuvaṃ buddho bhavāmaha’’nti.
::

Tattha {pb:V:0.0118} **buddhassa vacanaṃ sutvā, dasasahassī na cūbhaya**nti dīpaṅkarasammāsambuddhassa ca dasasahassacakkavāḷadevatānañca vacanaṃ sutvā. **Ubhaya**nti ubhayesaṃ, sāmiatthe paccattavacanaṃ, ubhayavacanaṃ vā. **Evaṃ cintesaha**nti evaṃ cintesiṃ ahaṃ.

**Advejjhavacanā**ti dvedhā appavattavacanā, ekaṃsavacanāti attho. ‘‘Acchiddavacanā’’tipi pāṭho, tassa niddosavacanāti attho. **Amoghavacanā**ti avitathavacanā. **Vitatha**nti vitathavacanaṃ natthīti attho. **Dhuvaṃ buddho bhavāmaha**nti ahaṃ ekaṃseneva buddho bhavissāmīti niyatavasena avassambhāvivasena ca vattamānavacanaṃ katanti veditabbaṃ.

**Sūriyuggamana**nti sūriyassa udayanaṃ, ayameva vā pāṭho. **Dhuvasassata**nti ekaṃsabhāvī ceva sassatañca. **Nikkhantasayanassā**ti sayanato nikkhantassa. **Āpannasattāna**nti garugabbhānaṃ, gabbhinīnanti attho. **Bhāramoropana**nti bhāraoropanaṃ, gabbhassa oropananti attho. **Ma**-kāro padasandhikaro. Sesametthāpi uttānamevāti.

‘‘Svāhaṃ addhā buddho bhavissāmī’’ti evaṃ katasanniṭṭhāno buddhakārake dhamme upadhāretuṃ – ‘‘kahaṃ nu kho buddhakārakā dhammā’’ti, uddhaṃ adho disāsu vidisāsūti anukkamena sakalaṃ dhammadhātuṃ vicinanto pubbe porāṇakehi bodhisattehi āsevitanisevitaṃ paṭhamaṃ dānapāramiṃ disvā evaṃ attānaṃ ovadi – ‘‘sumedhapaṇḍita, tvaṃ ito paṭṭhāya paṭhamaṃ dānapāramiṃ pūreyyāsi. Yathā hi nikujjito udakakumbho nissesaṃ katvā udakaṃ vamatiyeva na paccāharati, evameva dhanaṃ vā yasaṃ vā puttadāraṃ {pb:P:0.0104} vā aṅgapaccaṅgaṃ vā anoloketvā sabbattha yācakānaṃ sabbaṃ icchiticchitaṃ nissesaṃ katvā dadamāno bodhimūle nisīditvā buddho bhavissasī’’ti paṭhamaṃ dānapāramiṃ daḷhaṃ katvā adhiṭṭhāsi. Tena vuttaṃ –

::hangnum
115\.
::

::gatha1
‘‘Handa {pb:M:0.0129} buddhakare dhamme, vicināmi ito cito;
::

::gathalast
Uddhaṃ adho dasa disā, yāvatā dhammadhātuyā.
::

::hangnum
116\.
::

::gatha1
‘‘Vicinanto tadā dakkhiṃ, paṭhamaṃ dānapāramiṃ;
::

::gathalast
Pubbakehi mahesīhi, anuciṇṇaṃ mahāpathaṃ.
::

::hangnum
117\.
::

::gatha1
‘‘Imaṃ {pb:V:0.0119} tvaṃ paṭhamaṃ tāva, daḷhaṃ katvā samādiya;
::

::gathalast
Dānapāramitaṃ gaccha, yadi bodhiṃ pattumicchasi.
::

::hangnum
118\.
::

::gatha1
‘‘Yathāpi kumbho sampuṇṇo, yassa kassaci adho kato;
::

::gathalast
Vamatevudakaṃ nissesaṃ, na tattha parirakkhati.
::

::hangnum
119\.
::

::gatha1
‘‘Tatheva yācake disvā, hīnamukkaṭṭhamajjhime;
::

::gathalast
Dadāhi dānaṃ nissesaṃ, kumbho viya adho kato’’ti.
::

Tattha **handā**ti vavassaggatthe nipāto. **Buddhakare dhamme**ti buddhattakare dhamme. Buddhattakarā nāma dhammā dānapāramitādayo dasa dhammā. **Vicināmī**ti vicinissāmi, vīmaṃsissāmi upaparikkhissāmīti attho. **Ito cito**ti ito ito, ayameva vā pāṭho. Tattha tattha vicināmīti attho. Uddhanti devaloke. **Adho**ti manussaloke. **Dasa disā**ti dasasu disāsu; kattha nu kho te buddhakārakadhammā uddhaṃ adho tiriyaṃ disāsu vidisāsūti adhippāyo. **Yāvatā dhammadhātuyā**ti ettha **yāvatā**ti paricchedavacanaṃ. **Dhammadhātuyā**ti sabhāvadhammassa, pavattanīti vacanaseso daṭṭhabbo. Kiṃ vuttaṃ hoti? Yāvatikā sabhāvadhammānaṃ kāmarūpārūpadhammānaṃ pavatti, tāvatikaṃ vicinissāmīti vuttaṃ hoti.

**Vicinanto**ti vīmaṃsanto upaparikkhanto. **Pubbakehī**ti porāṇehi bodhisattehi. **Anuciṇṇa**nti ajjhāciṇṇaṃ āsevitaṃ. **Samādiyā**ti samādiyanaṃ karohi, ajja paṭṭhāya ayaṃ paṭhamaṃ dānapāramī pūretabbā mayāti evaṃ samādiyāti attho. **Dānapāramitaṃ gacchā**ti dānapāramiṃ gaccha, pūrayāti attho. **Yadi** {pb:P:0.0105} **bodhiṃ pattumicchasī**ti bodhimūlamupagantvā anuttaraṃ sammāsambodhiṃ pattuṃ icchasi ce. **Yassa kassacī**ti udakassa vā khīrassa vā yassa kassaci sampuṇṇo. Sampuṇṇasaddayoge sati sāmivacanaṃ icchanti {pb:M:0.0130} saddavidū. Karaṇatthe vā sāmivacanaṃ, yena kenacīti attho. **Adho kato**ti heṭṭhāmukhīkato. **Na tattha parirakkhatī**ti tasmiṃ vamane na parirakkhati, nissesaṃ udakaṃ vamatevāti attho. **Hīnamukkaṭṭhamajjhime**ti hīnamajjhimapaṇīte. **Ma**-kāro padasandhikaro. **Kumbho viya adho kato**ti heṭṭhāmukhīkato viya kumbho. Yācake upagate disvā – ‘‘tvaṃ, sumedha, attano anavasesetvā sabbadhanapariccāgena dānapāramiṃ, aṅgapariccāgena upapāramiṃ, jīvitapariccāgena paramatthapāramiñca pūrehī’’ti evaṃ attanāva attānaṃ ovadi.

Athassa {pb:V:0.0120} ‘‘na ettakeheva buddhakārakehi dhammehi bhavitabba’’nti uttarimpi upadhārayato dutiyaṃ sīlapāramiṃ disvā etadahosi – ‘‘sumedhapaṇḍita, tvaṃ ito paṭṭhāya sīlapāramiṃ pūreyyāsi. Yathā camarī migo nāma jīvitampi anoloketvā attano vālameva rakkhati, evaṃ tvampi ito paṭṭhāya jīvitampi anoloketvā sīlameva rakkhanto buddho bhavissasī’’ti dutiyaṃ sīlapāramiṃ daḷhaṃ katvā adhiṭṭhāsi. Tena vuttaṃ –

::hangnum
120\.
::

::gatha1
‘‘Na hete ettakāyeva, buddhadhammā bhavissare;
::

::gathalast
Aññepi vicinissāmi, ye dhammā bodhipācanā.
::

::hangnum
121\.
::

::gatha1
‘‘Vicinanto tadā dakkhiṃ, dutiyaṃ sīlapāramiṃ;
::

::gathalast
Pubbakehi mahesīhi, āsevitanisevitaṃ.
::

::hangnum
122\.
::

::gatha1
‘‘Imaṃ tvaṃ dutiyaṃ tāva, daḷhaṃ katvā samādiya;
::

::gathalast
Sīlapāramitaṃ gaccha, yadi bodhiṃ pattumicchasi.
::

::hangnum
123\.
::

::gatha1
‘‘Yathāpi camarī vālaṃ, kismiñci paṭilaggitaṃ;
::

::gathalast
Upeti maraṇaṃ tattha, na vikopeti vāladhiṃ.
::

::hangnum
124\.
::

::gatha1
‘‘Tatheva tvaṃ catūsu bhūmīsu, sīlāni paripūraya;
::

::gathalast
Parirakkha sabbadā sīlaṃ, camarī viya vāladhi’’nti.
::

Tattha **na hete**ti na hi eteyeva. **Bodhipācanā**ti maggaparipācanā sabbaññutaññāṇaparipācanā vā. **Dutiyaṃ** {pb:P:0.0106} **sīlapārami**nti sīlaṃ nāma sabbesaṃ kusaladhammānaṃ patiṭṭhā, sīle patiṭṭhito kusaladhammehi na parihāyati, sabbepi {pb:M:0.0131} lokiyalokuttaraguṇe paṭilabhati. Tasmā sīlapāramī pūretabbāti dutiyaṃ sīlapāramiṃ addakkhinti attho.

**Āsevitanisevita**nti bhāvitañceva bahulīkatañca. **Camarī**ti camarī migo. **Kismiñcī**ti yattha katthaci rukkhalatākaṇṭakādīsu aññatarasmiṃ. **Paṭilaggita**nti paṭivilaggitaṃ. **Tatthā**ti yattha vilaggitaṃ, tattheva ṭhatvā maraṇaṃ upagacchati. **Na vikopetī**ti na chindati. **Vāladhi**nti vālaṃ chinditvā na gacchati, tattheva maraṇaṃ upetīti attho.

**Catūsu** {pb:V:0.0121} **bhūmīsu sīlānī**ti catūsu ṭhānesu vibhattasīlāni, pātimokkhasaṃvaraindriyasaṃvaraājīvapārisuddhipaccayasannissitavasenāti attho. Bhūmivasena pana dvīsuyeva bhūmīsu pariyāpannaṃ tampi catusīlamevāti. **Paripūrayā**ti khaṇḍachiddasabalādiabhāvena paripūraya. **Sabbadā**ti sabbakālaṃ. **Camarī viyā**ti camarī migo viya. Sesametthāpi uttānatthamevāti.

Athassa ‘‘na ettakeheva buddhakārakehi dhammehi bhavitabba’’nti uttarimpi upadhārayato tatiyaṃ nekkhammapāramiṃ disvā etadahosi – ‘‘sumedhapaṇḍita, tvaṃ ito paṭṭhāya nekkhammapāramimpi pūreyyāsi. Yathāpi suciraṃ bandhanāgāre vasamāno puriso na tattha sinehaṃ karoti, atha kho ukkaṇṭhito avasitukāmo hoti, evameva tvampi sabbabhave bandhanāgārasadise katvā passa, sabbabhavehi ukkaṇṭhito muccitukāmo hutvā nekkhammābhimukhova hoti, evaṃ buddho bhavissasī’’ti tatiyaṃ nekkhammapāramiṃ daḷhaṃ katvā adhiṭṭhāsi. Tena vuttaṃ –

::hangnum
125\.
::

::gatha1
‘‘Na hete ettakāyeva, buddhadhammā bhavissare;
::

::gathalast
Aññepi vicinissāmi, ye dhammā bodhipācanā.
::

::hangnum
126\.
::

::gatha1
‘‘Vicinanto tadā dakkhiṃ, tatiyaṃ nekkhammapāramiṃ;
::

::gathalast
Pubbakehi mahesīhi, āsevitanisevitaṃ.
::

::hangnum
127\.
::

::gatha1
‘‘Imaṃ tvaṃ tatiyaṃ tāva, daḷhaṃ katvā samādiya;
::

::gathalast
Nekkhammapāramitaṃ gaccha, yadi bodhiṃ pattumicchasi.
::

::hangnum
128\.
::

::gatha1
‘‘Yathā andughare puriso, ciravuṭṭho dukhaṭṭito;
::

::gathalast
Na tattha rāgaṃ janeti, muttiṃyeva gavesati.
::

::hangnum
129\.
::

::gatha1
‘‘Tatheva {pb:M:0.0132}{pb:P:0.0107} tvaṃ sabbabhave, passa andughare viya;
::

::gathalast
Nekkhammābhimukho hoti, bhavato parimuttiyā’’ti.
::

Tattha **andughare**ti bandhanāgāre. **Ciravuṭṭho**ti cirakālaṃ vuṭṭho. **Dukhaṭṭito**ti dukkhapīḷito. **Na** {pb:V:0.0122} **tattha rāgaṃ janetī**ti tattha andughare rāgaṃ sinehaṃ na janeti na uppādeti. ‘‘Imaṃ andugharaṃ muñcitvā nāhaṃ aññattha gamissāmī’’ti evaṃ tattha rāgaṃ na janeti, kintu muttiṃyeva mokkhameva gavesatīti adhippāyo. **Nekkhammābhimukho**ti nikkhamanābhimukho hoti. **Bhavato**ti sabbabhavehi. **Parimuttiyā**ti parimocanatthāya. Nekkhammābhimukho hutvā, sambodhiṃ pāpuṇissasī’’tipi pāṭho. Sesamettha uttānatthamevāti.

Athassa ‘‘na ettakeheva buddhakārakadhammehi bhavitabba’’nti uttarimpi upadhārayato catutthaṃ paññāpāramiṃ disvā etadahosi – ‘‘sumedhapaṇḍita, tvaṃ ito paṭṭhāya paññāpāramimpi pūreyyāsi. Hīnamajjhimukkaṭṭhesu kañci avajjetvā sabbepi paṇḍite upasaṅkamitvā pañhaṃ puccheyyāsi. Yathāpi piṇḍacāriko bhikkhu hīnādibhedesu kulesu kiñci kulaṃ avivajjetvā paṭipāṭiyā piṇḍāya caranto khippaṃ yāpanamattaṃ labhati, evameva tvampi sabbe paṇḍite upasaṅkamitvā pucchanto buddho bhavissasī’’ti catutthaṃ paññāpāramiṃ daḷhaṃ katvā adhiṭṭhāsi. Tena vuttaṃ –

::hangnum
130\.
::

::gatha1
‘‘Na hete ettakāyeva, buddhadhammā bhavissare;
::

::gathalast
Aññepi vicinissāmi, ye dhammā bodhipācanā.
::

::hangnum
131\.
::

::gatha1
‘‘Vicinanto tadā dakkhiṃ, catutthaṃ paññāpāramiṃ;
::

::gathalast
Pubbakehi mahesīhi, āsevitanisevitaṃ.
::

::hangnum
132\.
::

::gatha1
‘‘Imaṃ tvaṃ catutthaṃ tāva, daḷhaṃ katvā samādiya;
::

::gathalast
Paññāpāramitaṃ gaccha, yadi bodhiṃ pattumicchasi.
::

::hangnum
133\.
::

::gatha1
‘‘Yathā hi bhikkhu bhikkhanto, hīnamukkaṭṭhamajjhime;
::

::gathalast
Kulāni na vivajjento, evaṃ labhati yāpanaṃ.
::

::hangnum
134\.
::

::gatha1
‘‘Tatheva {pb:P:0.0108} tvaṃ sabbakālaṃ, paripucchaṃ budhaṃ janaṃ;
::

::gathalast
Paññāya pāramiṃ gantvā, sambodhiṃ pāpuṇissasī’’ti.
::

Tattha {pb:M:0.0133} **bhikkhanto**ti piṇḍāya caranto. **Hīnamukkaṭṭhamajjhime**ti hīnamukkaṭṭhamajjhimāni kulānīti {pb:V:0.0123} attho. Liṅgavipariyāso kato. **Na vivajjento**ti na pariharanto, gharapaṭipāṭiṃ muñcitvā caranto vivajjeti nāma, evamakatvāti attho. **Yāpana**nti yāpanamattaṃ pāṇadhāraṇaṃ āhāraṃ labhatīti attho. **Paripuccha**nti – ‘‘kiṃ, bhante, kusalaṃ, kiṃ akusalaṃ; kiṃ sāvajjaṃ, kiṃ anavajja’’ntiādinā (dī. ni. 3.84, 216) nayena tattha tattha abhiññāte paṇḍite jane upasaṅkamitvā paripucchantoti attho. **Budhaṃ jana**nti paṇḍitaṃ janaṃ. ‘‘Budhe jane’’tipi pāṭho. **Paññāya pārami**nti paññāya pāraṃ. ‘‘Paññāpāramitaṃ gantvā’’tipi pāṭho. Sesametthāpi uttānamevāti.

Athassa ‘‘na ettakeheva buddhakārakadhammehi bhavitabba’’nti uttarimpi upadhārayato pañcamaṃ vīriyapāramiṃ disvā etadahosi – ‘‘sumedhapaṇḍita, tvaṃ ito paṭṭhāya vīriyapāramimpi pūreyyāsi. Yathāpi sīho migarājā sabbairiyāpathesu daḷhavīriyo hoti, evaṃ tvampi sabbabhavesu sabbairiyāpathesu daḷhavīriyo anolīnavīriyo samāno buddho bhavissasī’’ti pañcamaṃ vīriyapāramiṃ daḷhaṃ katvā adhiṭṭhāsi. Tena vuttaṃ –

::hangnum
135\.
::

::gatha1
‘‘Na hete ettakāyeva, buddhadhammā bhavissare;
::

::gathalast
Aññepi vicinissāmi, ye dhammā bodhipācanā.
::

::hangnum
136\.
::

::gatha1
‘‘Vicinanto tadā dakkhiṃ, pañcamaṃ vīriyapāramiṃ;
::

::gathalast
Pubbakehi mahesīhi, āsevitanisevitaṃ.
::

::hangnum
137\.
::

::gatha1
‘‘Imaṃ tvaṃ pañcamaṃ tāva, daḷhaṃ katvā samādiya;
::

::gathalast
Vīriyapāramitaṃ gaccha, yadi bodhiṃ pattumicchasi.
::

::hangnum
138\.
::

::gatha1
‘‘Yathāpi sīho migarājā, nisajjaṭṭhānacaṅkame;
::

::gathalast
Alīnavīriyo hoti, paggahitamano sadā.
::

::hangnum
139\.
::

::gatha1
‘‘Tatheva tvaṃ sabbabhave, paggaṇha vīriyaṃ daḷhaṃ;
::

::gathalast
Vīriyapāramitaṃ gantvā, sambodhiṃ pāpuṇissasī’’ti.
::

Tattha {pb:V:0.0124} **alīnavīriyo**ti anolīnavīriyo. **Sabbabhave**ti {pb:P:0.0109} jātajātabhave, sabbesu bhavesūti attho. Āraddhavīriyo hutvā, sambodhiṃ pāpuṇissasītipi pāṭho. Sesametthāpi uttānamevāti.

Athassa {pb:M:0.0134} ‘‘na ettakeheva buddhakārakadhammehi bhavitabba’’nti uttarimpi upadhārayato chaṭṭhamaṃ khantipāramiṃ disvā etadahosi – ‘‘sumedhapaṇḍita, tvaṃ ito paṭṭhāya khantipāramiṃ paripūreyyāsi, sammānanepi avamānanepi khamova bhaveyyāsi. Yathā hi pathaviyaṃ nāma sucimpi pakkhipanti asucimpi, na ca tena pathavī sinehaṃ vā paṭighaṃ vā karoti, khamati sahati adhivāsetiyeva, evameva tvampi sabbesaṃ sammānanāvamānanesu khamo samāno buddho bhavissasī’’ti chaṭṭhamaṃ khantipāramiṃ daḷhaṃ katvā adhiṭṭhāsi. Tena vuttaṃ –

::hangnum
140\.
::

::gatha1
‘‘Na hete ettakāyeva, buddhadhammā bhavissare;
::

::gathalast
Aññepi vicinissāmi, ye dhammā bodhipācanā.
::

::hangnum
141\.
::

::gatha1
‘‘Vicinanto tadā dakkhiṃ, chaṭṭhamaṃ khantipāramiṃ;
::

::gathalast
Pubbakehi mahesīhi, āsevitanisevitaṃ.
::

::hangnum
142\.
::

::gatha1
‘‘Imaṃ tvaṃ chaṭṭhamaṃ tāva, daḷhaṃ katvā samādiya;
::

::gathalast
Tattha advejjhamānaso, sambodhiṃ pāpuṇissasi.
::

::hangnum
143\.
::

::gatha1
‘‘Yathāpi pathavī nāma, sucimpi asucimpi ca;
::

::gathalast
Sabbaṃ sahati nikkhepaṃ, na karoti paṭighaṃ tayā.
::

::hangnum
144\.
::

::gatha1
‘‘Tatheva tvampi sabbesaṃ, sammānāvamānakkhamo;
::

::gathalast
Khantipāramitaṃ gantvā, sambodhiṃ pāpuṇissasī’’ti.
::

Tattha **tatthā**ti tassaṃ khantipāramiyaṃ. Advejjhamānasoti ekaṃsamānaso. **Sucimpī**ti candanakuṅkumagandhamālādisucimpi. **Asucimpī**ti ahikukkuramanussakuṇapagūthamuttakheḷasiṅghāṇikādiasucimpi. **Sahatī**ti khamati, adhivāseti. **Nikkhepa**nti nikkhittaṃ. **Paṭigha**nti kodhaṃ. **Tayā**ti tāya vuttiyā, tāya nikkhittatāya vā. ‘‘Paṭighaṃ daya’’ntipi pāṭho, tassa tena nikkhepena paṭighānurodhaṃ na karotīti attho. **Sammānāvamānakkhamo**ti sabbesaṃ {pb:V:0.0125} sammānanāvamānanasaho tvampi {pb:P:0.0110} bhavāti attho. ‘‘Tatheva tvampi sabbabhave, sammānanavimānakkhamo’’tipi paṭhanti. ‘‘Khantiyā pāramiṃ gantvā’’tipi pāṭho, tassā khantiyā pāramipūraṇavasena gantvāti attho. Sesametthāpi uttānamevāti. Ito paraṃ ettakampi avatvā yattha yattha viseso atthi, taṃ tameva vatvā pāṭhantaraṃ dassetvā gamissāmāti.

Athassa {pb:M:0.0135} ‘‘na ettakeheva buddhakārakadhammehi bhavitabba’’nti uttarimpi upadhārayato sattamaṃ saccapāramiṃ disvā etadahosi – ‘‘sumedhapaṇḍita, tvaṃ ito paṭṭhāya saccapāramimpi pūreyyāsi, asaniyā matthake patamānāyapi dhanādīnaṃ atthāya chandādīnaṃ vasena sampajānamusāvādaṃ nāma mā bhāsi. Yathāpi osadhītārakā nāma sabbautūsu attano gamanavīthiṃ vijahitvā aññāya vīthiyā na gacchati, sakavīthiyāva gacchati, evameva tvampi saccaṃ pahāya musāvādaṃ nāma avadantoyeva buddho bhavissasī’’ti sattamaṃ saccapāramiṃ daḷhaṃ katvā adhiṭṭhāsi. Tena vuttaṃ –

::hangnum
145\.
::

::gatha1
‘‘Na hete ettakāyeva, buddhadhammā bhavissare;
::

::gathalast
Aññepi vicinissāmi, ye dhammā bodhipācanā.
::

::hangnum
146\.
::

::gatha1
‘‘Vicinanto tadā dakkhiṃ, sattamaṃ saccapāramiṃ;
::

::gathalast
Pubbakehi mahesīhi, āsevitanisevitaṃ.
::

::hangnum
147\.
::

::gatha1
‘‘Imaṃ tvaṃ sattamaṃ tāva, daḷhaṃ katvā samādiya;
::

::gathalast
Tattha advejjhavacano, sambodhiṃ pāpuṇissasi.
::

::hangnum
148\.
::

::gatha1
‘‘Yathāpi osadhī nāma, tulābhūtā sadevake;
::

::gathalast
Samaye utuvasse vā, na vokkamati vīthito.
::

::hangnum
149\.
::

::gatha1
‘‘Tatheva tvampi saccesu, mā vokkama hi vīthito;
::

::gathalast
Saccapāramitaṃ gantvā, sambodhiṃ pāpuṇissasī’’ti.
::

Tattha **tatthā**ti saccapāramiyaṃ. **Advejjhavacano**ti avitathavacano. **Osadhī nāmā**ti osadhītārakā, osadhagahaṇe osadhītārakaṃ uditaṃ disvā osadhaṃ gaṇhanti. Tasmā ‘‘osadhītārakā’’ti vuccati. **Tulābhūtā**ti pamāṇabhūtā. **Sadevake**ti sadevakassa lokassa. **Samaye**ti {pb:V:0.0126} vassasamaye. **Utuvasse**ti hemantagimhesu. ‘‘Samaye utuvaṭṭe’’tipi pāṭho. Tassa **samaye**ti gimhe. **Utuvaṭṭe**ti hemante ca vassāne cāti attho. **Na** {pb:P:0.0111} **vokkamati vīthito**ti taṃ taṃ utumhi attano gamanavīthito na vokkamati na vigacchati, cha māse pacchimaṃ disaṃ gacchati, cha māse pubbaṃ disaṃ gacchatīti. Atha vā **osadhī nāmā**ti siṅgiverapipphalimaricādikaṃ osadhaṃ. **Na vokkamatī**ti yaṃ yaṃ phaladānasamatthaṃ osadhaṃ, taṃ taṃ phaladānaṃ okkamma attano {pb:M:0.0136} phalaṃ adatvā na nivattati. **Vīthito**ti gamanavīthito, pittaharo pittaṃ harateva, vātaharo vātaṃ harateva, semhaharo semhaṃ haratevāti attho. Sesametthāpi uttānamevāti.

Athassa ‘‘na ettakeheva buddhakārakadhammehi bhavitabba’’nti uttarimpi upadhārayato aṭṭhamaṃ adhiṭṭhānapāramiṃ disvā etadahosi – ‘‘sumedhapaṇḍita, tvaṃ ito paṭṭhāya adhiṭṭhānapāramimpi pūreyyāsi, yaṃ adhiṭṭhāsi, tasmiṃ adhiṭṭhāne niccalo bhaveyyāsi, yathā pabbato nāma sabbadisāsu vāte paharantepi na kampati na calati, attano ṭhāneyeva tiṭṭhati, evameva tvampi attano adhiṭṭhāne niccalo hontova buddho bhavissasī’’ti aṭṭhamaṃ adhiṭṭhānapāramiṃ daḷhaṃ katvā adhiṭṭhāsīti. Tena vuttaṃ –

::hangnum
150\.
::

::gatha1
‘‘Na hete ettakāyeva, buddhadhammā bhavissare;
::

::gathalast
Aññepi vicinissāmi, ye dhammā bodhipācanā.
::

::hangnum
151\.
::

::gatha1
‘‘Vicinanto tadā dakkhiṃ, aṭṭhamaṃ adhiṭṭhānapāramiṃ;
::

::gathalast
Pubbakehi mahesīhi, āsevitanisevitaṃ.
::

::hangnum
152\.
::

::gatha1
‘‘Imaṃ tvaṃ aṭṭhamaṃ tāva, daḷhaṃ katvā samādiya;
::

::gathalast
Tattha tvaṃ acalo hutvā, sambodhiṃ pāpuṇissasi.
::

::hangnum
153\.
::

::gatha1
‘‘Yathāpi pabbato selo, acalo suppatiṭṭhito;
::

::gathalast
Na kampati bhusavātehi, sakaṭṭhāneva tiṭṭhati.
::

::hangnum
154\.
::

::gatha1
‘‘Tattheva tvampi adhiṭṭhāne, sabbadā acalo bhava;
::

::gathalast
Adhiṭṭhānapāramitaṃ gantvā, sambodhiṃ pāpuṇissasī’’ti.
::

Tattha {pb:V:0.0127} **selo**ti silāmayo. **Acalo**ti niccalo **suppatiṭṭhito**ti acalattāva suṭṭhu patiṭṭhito. ‘‘Yathāpi pabbato acalo, nikhāto suppatiṭṭhito’’tipi pāṭho. **Bhusavātehī**ti balavavātehi. **Sakaṭṭhānevā**ti attano ṭhāneyeva, yathāṭhitaṭṭhāneyevāti attho. Sesametthāpi uttānamevāti.

Athassa ‘‘na ettakeheva buddhakārakadhammehi bhavitabba’’nti uttarimpi upadhārayato navamaṃ mettāpāramiṃ disvā etadahosi {pb:P:0.0112} – ‘‘sumedhapaṇḍita, tvaṃ ito paṭṭhāya mettāpāramiṃ pūreyyāsi, hitesupi ahitesupi ekacittova {pb:M:0.0137} bhaveyyāsi. Yathāpi udakaṃ nāma pāpajanassapi kalyāṇajanassapi sītabhāvaṃ ekasadisaṃ katvā pharati, evameva tvampi sabbasattesu mettacittena ekacittova hutvā buddho bhavissasī’’ti navamaṃ mettāpāramiṃ daḷhaṃ katvā adhiṭṭhāsīti. Tena vuttaṃ –

::hangnum
155\.
::

::gatha1
‘‘Na hete ettakāyeva, buddhadhammā bhavissare;
::

::gathalast
Aññepi vicinissāmi, ye dhammā bodhipācanā.
::

::hangnum
156\.
::

::gatha1
‘‘Vicinanto tadā dakkhiṃ, navamaṃ mettāpāramiṃ;
::

::gathalast
Pubbakehi mahesīhi, āsevitanisevitaṃ.
::

::hangnum
157\.
::

::gatha1
‘‘Imaṃ tvaṃ navamaṃ tāva, daḷhaṃ katvā samādiya;
::

::gathalast
Mettāya asamo hoti, yadi bodhiṃ pattumicchasi.
::

::hangnum
158\.
::

::gatha1
‘‘Yathāpi udakaṃ nāma, kalyāṇe pāpake jane;
::

::gathalast
Samaṃ pharati sītena, pavāheti rajomalaṃ.
::

::hangnum
159\.
::

::gatha1
‘‘Tatheva tvaṃ hitāhite, samaṃ mettāya bhāvaya;
::

::gathalast
Mettāpāramitaṃ gantvā, sambodhiṃ pāpuṇissasī’’ti.
::

Tattha **asamo hohī**ti mettābhāvanāya asadiso hohi. Tattha ‘‘tvaṃ samasamo hohī’’tipi pāṭho, so uttānatthova. **Sama**nti tulyaṃ. **Pharatī**ti phusati. **Pavāhetī**ti visodheti. **Rajo**ti āgantukarajaṃ. **Mala**nti sarīre uṭṭhitaṃ sedamalādiṃ. ‘‘Rajamala’’ntipi pāṭho, soyevattho. **Hitāhite**ti {pb:V:0.0128} hite ca ahite ca, mitte ca amitte cāti attho. **Mettāya bhāvayā**ti mettaṃ bhāvaya vaḍḍhehi. Sesametthāpi uttānamevāti.

Athassa ‘‘na ettakeheva buddhakārakadhammehi bhavitabba’’nti uttarimpi upadhārayato dasamaṃ upekkhāpāramiṃ disvā etadahosi – ‘‘sumedhapaṇḍita, tvaṃ ito paṭṭhāya upekkhāpāramiṃ paripūreyyāsi, sukhepi dukkhepi majjhattova bhaveyyāsi. Yathāpi pathavī nāma sucimpi asucimpi ca pakkhipamāne majjhattāva hoti, evameva tvampi sukhadukkhesu majjhattova honto buddho bhavissasī’’ti {pb:P:0.0113} dasamaṃ upekkhāpāramiṃ daḷhaṃ katvā adhiṭṭhāsi. Tena vuttaṃ –

::hangnum
160\.
::

::gatha1
‘‘Na {pb:M:0.0138} hete ettakāyeva, buddhadhammā bhavissare;
::

::gathalast
Aññepi vicinissāmi, ye dhammā bodhipācanā.
::

::hangnum
161\.
::

::gatha1
‘‘Vicinanto tadā dakkhiṃ, dasamaṃ upekkhāpāramiṃ;
::

::gathalast
Pubbakehi mahesīhi, āsevitanisevitaṃ.
::

::hangnum
162\.
::

::gatha1
‘‘Imaṃ tvaṃ dasamaṃ tāva, daḷhaṃ katvā samādiya;
::

::gathalast
Tulābhūto daḷho hutvā, sambodhiṃ pāpuṇissasi.
::

::hangnum
163\.
::

::gatha1
‘‘Yathāpi pathavī nāma, nikkhittaṃ asuciṃ suciṃ;
::

::gathalast
Upekkhati ubhopete, kopānunayavajjitā.
::

::hangnum
164\.
::

::gatha1
‘‘Tatheva tvaṃ sukhadukkhe, tulābhūto sadā bhava;
::

::gathalast
Upekkhāpāramitaṃ gantvā, sambodhiṃ pāpuṇissasī’’ti.
::

Tattha **tulābhūto**ti majjhattabhāve ṭhito yathā tulāya daṇḍo samaṃ tulito samaṃ tiṭṭhati, na namati na unnamati, evameva tvampi sukhadukkhesu tulāsadiso hutvā sambodhiṃ pāpuṇissasi. **Kopānunayavajjitā**ti paṭighānurodhavajjitā. ‘‘Dayākopavivajjitā’’tipi pāṭho, soyevattho. Sesaṃ khantipāramiyaṃ vuttanayeneva veditabbaṃ.

Tato sumedhapaṇḍito ime dasa pāramidhamme vicinitvā tato paraṃ cintesi – ‘‘imasmiṃ {pb:V:0.0129} loke bodhisattehi paripūretabbā bodhipācanā buddhattakarā dhammā ettakāyeva, na ito bhiyyo, imā pana pāramiyo uddhaṃ ākāsepi natthi, na heṭṭhā pathaviyampi, na puratthimādīsu disāsupi atthi, mayhaṃyeva pana hadayamaṃsantareyeva patiṭṭhitā’’ti. Evaṃ tāsaṃ attano hadaye patiṭṭhitabhāvaṃ disvā sabbāpi tā daḷhaṃ katvā adhiṭṭhāya punappunaṃ sammasanto anulomapaṭilomaṃ sammasi, pariyante gahetvā ādimhi pāpesi, ādimhi gahetvā pariyante ṭhapesi, majjhe gahetvā ubhato osāpesi, ubhato koṭīsu gahetvā majjhe osāpesi. Bāhirabhaṇḍapariccāgo **pāramiyo** nāma, aṅgapariccāgo **upapāramiyo** nāma, jīvitapariccāgo **paramatthapāramiyo** nāmāti dasa pāramiyo dasa upapāramiyo dasa paramatthapāramiyoti samattiṃsa pāramiyo yamakatelaṃ vinivaṭṭento viya sammasi. Tassa dasa pāramiyo sammasantassa dhammatejena {pb:M:0.0139} catunahutādhikadviyojanasatasahassabahalā vipulā ayaṃ mahāpathavī hatthinā akkantanaḷakalāpo viya uppīḷiyamānaṃ ucchuyantaṃ viya ca mahāviravaṃ viravamānā saṅkampi sampakampi sampavedhi. Kulālacakkaṃ {pb:P:0.0114} viya telayantacakkaṃ viya ca paribbhami. Tena vuttaṃ –

::hangnum
165\.
::

::gatha1
‘‘Ettakāyeva te loke, ye dhammā bodhipācanā;
::

::gathalast
Tatuddhaṃ natthi aññatra, daḷhaṃ tattha patiṭṭhaha.
::

::hangnum
166\.
::

::gatha1
‘‘Ime dhamme sammasato, sabhāvasarasalakkhaṇe;
::

::gathalast
Dhammatejena vasudhā, dasasahassī pakampatha.
::

::hangnum
167\.
::

::gatha1
‘‘Calatī ravatī pathavī, ucchuyantaṃva pīḷitaṃ;
::

::gathalast
Telayante yathā cakkaṃ, evaṃ kampati medanī’’ti.
::

Tattha **ettakāyevā**ti niddiṭṭhānaṃ dasannaṃ pāramitānaṃ anūnādhikabhāvassa dassanatthaṃ vuttaṃ. **Tatuddha**nti tato dasapāramīhi uddhaṃ **natthi. Aññatrā**ti aññaṃ, lakkhaṇaṃ saddasatthato gahetabbaṃ. Tato dasapāramito añño buddhakārakadhammo natthīti attho. **Tatthā**ti tāsu dasasu pāramīsu. **Patiṭṭhahā**ti patiṭṭha, paripūrento tiṭṭhāti attho.

**Ime dhamme**ti pāramidhamme. **Sammasato**ti upaparikkhantassa, anādaratthe sāmivacanaṃ daṭṭhabbaṃ. **Sabhāvasarasalakkhaṇe**ti sabhāvasaṅkhātena sarasalakkhaṇena sammasantassāti attho. **Dhammatejenā**ti pāramipavicayañāṇatejena. **Vasudhā**ti vasūti ratanaṃ vuccati, taṃ dhāreti dhīyati vā etthāti vasudhā{pb:V:0.0130}. Kā sā? Medanī. **Pakampathā**ti pakampittha. Sumedhapaṇḍite pana pāramiyo vicinante tassa ñāṇatejena dasasahassī pakampitthāti attho.

**Calatī**ti chappakārā kampi. **Ravatī**ti nadati vikūjati. **Ucchuyantaṃva pīḷita**nti nippīḷitaṃ ucchuyantaṃ viya. ‘‘Guḷayantaṃva pīḷita’’ntipi pāṭho, soyevattho. **Telayante**ti telapīḷanayante. **Yathā cakka**nti cakkikānaṃ mahācakkayantaṃ viya. **Eva**nti yathā telapīḷanacakkayantaṃ paribbhamati kampati, evaṃ ayaṃ medanī kampatīti attho. Sesamettha uttānamevāti.

Evaṃ {pb:M:0.0140} mahāpathaviyā kampamānāya rammanagaravāsino manussā bhagavantaṃ {pb:P:0.0115} parivisayamānā saṇṭhātuṃ asakkontā yugandharavātabbhāhatā mahāsālā viya mucchitā papatiṃsu. Ghaṭādīni kulālabhaṇḍāni pavaṭṭentāni aññamaññaṃ paharantāni cuṇṇavicuṇṇāni ahesuṃ. Mahājano bhītatasito satthāraṃ upasaṅkamitvā – ‘‘kiṃ nu kho bhagavā ‘nāgāvaṭṭo ayaṃ, bhūtayakkhadevatāsu aññatarāvaṭṭo vā’ti na hi mayaṃ etaṃ jānāma. Api ca kho sabbopi ayaṃ mahājano bhayena upadduto, kiṃ nu kho imassa lokassa pāpakaṃ bhavissati, udāhu kalyāṇaṃ, kathetha no etaṃ kāraṇa’’nti pucchiṃsu.

Atha satthā tesaṃ kathaṃ sutvā – ‘‘tumhe mā bhāyittha, mā kho cintayittha, natthi vo itonidānaṃ bhayaṃ, yo so mayā ajja sumedhapaṇḍito ‘anāgate gotamo nāma buddho bhavissatī’ti byākato, so idāni pāramiyo sammasati, tassa sammasantassa dhammatejena sakaladasasahassī lokadhātu ekappahārena kampati ceva viravati cā’’ti āha. Tena vuttaṃ –

::hangnum
168\.
::

::gatha1
‘‘Yāvatā parisā āsi, buddhassa parivesane;
::

::gathalast
Pavedhamānā sā tattha, mucchitā seti bhūmiyaṃ.
::

::hangnum
169\.
::

::gatha1
‘‘Ghaṭānekasahassāni, kumbhīnañca satā bahū;
::

::gathalast
Sañcuṇṇamathitā tattha, aññamaññaṃ paghaṭṭitā.
::

::hangnum
170\.
::

::gatha1
‘‘Ubbiggā tasitā bhītā, bhantā byathitamānasā;
::

::gathalast
Mahājanā samāgamma, dīpaṅkaramupāgamuṃ.
::

::hangnum
171\.
::

::gatha1
‘‘Kiṃ {pb:V:0.0131} bhavissati lokassa, kalyāṇamatha pāpakaṃ;
::

::gathalast
Sabbo upadduto loko, taṃ vinodehi cakkhuma.
::

::hangnum
172\.
::

::gatha1
‘‘Tesaṃ tadā saññāpesi, dīpaṅkaro mahāmuni;
::

::gathalast
Vissatthā hotha mā bhātha, imasmiṃ pathavikampane.
::

::hangnum
173\.
::

::gatha1
‘‘Yamahaṃ ajja byākāsiṃ, buddho loke bhavissati;
::

::gathalast
Eso sammasatī dhammaṃ, pubbakaṃ jinasevitaṃ.
::

::hangnum
174\.
::

::gatha1
‘‘Tassa {pb:M:0.0141} sammasato dhammaṃ, buddhabhūmiṃ asesato;
::

::gathalast
Tenāyaṃ kampitā pathavī, dasasahassī sadevake’’ti.
::

Tattha **yāvatā**ti yāvatikā. **Āsī**ti {pb:P:0.0116} ahosi. ‘‘Yā tadā parisā āsī’’tipi pāṭho, tassa yā tattha parisā ṭhitā āsīti attho. **Pavedhamānā**ti kampamānā. **Sā**ti sā parisā. **Tatthā**ti tasmiṃ parivesanaṭṭhāne. **Setī**ti sayittha.

**Ghaṭā**ti ghaṭānaṃ, sāmiatthe paccattavacanaṃ, ghaṭānaṃ nekasahassānīti attho. **Sañcuṇṇamathitā**ti cuṇṇā ceva mathitā ca, mathitasañcuṇṇāti attho. **Aññamaññaṃ paghaṭṭitā**ti aññamaññaṃ pahaṭā. **Ubbiggā**ti utrāsahadayā. **Tasitā**ti sañjātatāsā. **Bhītā**ti bhayabhītā. **Bhantā**ti phandanamānasā, vibbhantacittāti attho. Sabbāni panetāni aññamaññavevacanāni. **Samāgammā**ti samāgantvā. Ayameva vā pāṭho.

**Upadduto**ti upahato. **Taṃ vinodehī**ti taṃ upaddutabhayaṃ vinodehi, vināsayāti attho. **Cakkhumā**ti pañcahi cakkhūhi cakkhuma. **Tesaṃ tadā**ti te jane tadā, upayogatthe sāmivacanaṃ. **Saññāpesī**ti ñāpesi bodhesi. **Visatthā**ti vissatthacittā. **Mā bhāthā**ti mā bhāyatha. **Yamaha**nti yaṃ ahaṃ sumedhapaṇḍitaṃ. **Dhamma**nti pāramidhammaṃ. **Pubbaka**nti porāṇaṃ. **Jinasevita**nti jinehi bodhisattakāle sevitanti attho. **Buddhabhūmi**nti pāramidhammaṃ. **Tenā**ti tena sammasanakāraṇena. **Kampitā**ti calitā. **Sadevake**ti sadevake loke.

Tato mahājano tathāgatassa vacanaṃ sutvā haṭṭhatuṭṭho mālāgandhavilepanādīni ādāya rammanagarato {pb:V:0.0132} nikkhamitvā bodhisattaṃ upasaṅkamitvā mālāgandhādīhi pūjetvā vanditvā padakkhiṇaṃ katvā rammanagarameva pāvisi. Atha kho bodhisatto dasa pāramiyo sammasitvā vīriyaṃ daḷhaṃ katvā adhiṭṭhāya nisinnāsanā vuṭṭhāsi. Tena vuttaṃ –

::hangnum
175\.
::

::gatha1
‘‘Buddhassa {pb:P:0.0117} vacanaṃ sutvā, mano nibbāyi tāvade;
::

::gathalast
Sabbe maṃ upasaṅkamma, punāpi maṃ abhivandisuṃ.
::

::hangnum
176\.
::

::gatha1
‘‘Samādiyitvā {pb:M:0.0142} buddhaguṇaṃ, daḷhaṃ katvāna mānasaṃ;
::

::gathalast
Dīpaṅkaraṃ namassitvā, āsanā vuṭṭhahiṃ tadā’’ti.
::

Tattha **mano nibbāyī**ti mahājanassa pathavikampane ubbiggahadayassa tattha kāraṇaṃ sutvā mano nibbāyi, santiṃ agamāsīti attho. ‘‘Jano nibbāyī’’tipi pāṭho, so uttānoyeva. **Samādiyitvā**ti sammā ādiyitvā, samādāyāti attho. **Buddhaguṇa**nti pāramiyo. Sesaṃ uttānameva.

Atha kho bodhisattaṃ dayitasabbasattaṃ āsanā vuṭṭhahantaṃ sakaladasasahassacakkavāḷadevatā sannipatitvā dibbehi mālāgandhādīhi pūjetvā – ‘‘ayya sumedhatāpasa, tayā ajja dīpaṅkaradasabalassa pādamūle mahati patthanā patthitā, sā te anantarāyena samijjhatu, mā te tattha bhayaṃ vā chambhitattaṃ vā ahosi. Sarīre te appamattakopi rogo mā uppajjatu, khippaṃ pāramiyo pūretvā sammāsambodhiṃ paṭivijjha. Yathā pupphūpagaphalūpagā rukkhā samaye pupphanti ceva phalanti ca, tatheva tvampi taṃ samayaṃ anatikkamitvā khippaṃ sambodhiṃ phusassū’’tiādīni thutimaṅgalāni payirudāhaṃsu, evaṃ payirudāhitvā bodhisattaṃ abhivādetvā attano attano devaṭṭhānameva agamaṃsu. Bodhisattopi devatāhi abhitthuto – ‘‘ahaṃ dasa pāramiyo pūretvā kappasatasahassādhikānaṃ catunnaṃ asaṅkhyeyyānaṃ matthake buddho bhavissāmī’’ti vīriyaṃ daḷhaṃ katvā adhiṭṭhāya ākāsamabbhuggantvā isigaṇavantaṃ himavantaṃ agamāsi. Tena vuttaṃ –

::hangnum
177\.
::

::gatha1
‘‘Dibbaṃ mānusakaṃ pupphaṃ, devā mānusakā ubho;
::

::gathalast
Samokiranti pupphehi, vuṭṭhahantassa āsanā.
::

::hangnum
178\.
::

::gatha1
‘‘Vedayanti {pb:V:0.0133} ca te sotthiṃ, devā mānusakā ubho;
::

::gathalast
Mahantaṃ patthitaṃ tuyhaṃ, taṃ labhassu yathicchitaṃ.
::

::hangnum
179\.
::

::gatha1
‘‘Sabbītiyo vivajjantu, soko rogo vinassatu;
::

::gathalast
Mā te bhavantvantarāyā, phusa khippaṃ bodhimuttamaṃ.
::

::hangnum
180\.
::

::gatha1
‘‘Yathāpi samaye patte, pupphanti pupphino dumā;
::

::gathalast
Tatheva tvaṃ mahāvīra, buddhañāṇehi pupphasu.
::

::hangnum
181\.
::

::gatha1
‘‘Yathā {pb:M:0.0143}{pb:P:0.0118} ye keci sambuddhā, pūrayuṃ dasapāramī;
::

::gathalast
Tatheva tvaṃ mahāvīra, pūraya dasapāramī.
::

::hangnum
182\.
::

::gatha1
‘‘Yathā ye keci sambuddhā, bodhimaṇḍamhi bujjhare;
::

::gathalast
Tatheva tvaṃ mahāvīra, bujjhassu jinabodhiyaṃ.
::

::hangnum
183\.
::

::gatha1
‘‘Yathā ye keci sambuddhā, dhammacakkaṃ pavattayuṃ;
::

::gathalast
Tatheva tvaṃ mahāvīra, dhammacakkaṃ pavattaya.
::

::hangnum
184\.
::

::gatha1
‘‘Puṇṇamāye yathā cando, parisuddho virocati;
::

::gathalast
Tatheva tvaṃ puṇṇamano, viroca dasasahassiyaṃ.
::

::hangnum
185\.
::

::gatha1
‘‘Rāhumutto yathā sūriyo, tāpena atirocati;
::

::gathalast
Tatheva lokā muccitvā, viroca siriyā tuvaṃ.
::

::hangnum
186\.
::

::gatha1
‘‘Yathā yā kāci nadiyo, osaranti mahodadhiṃ;
::

::gathalast
Evaṃ sadevakā lokā, osarantu tavantike.
::

::hangnum
187\.
::

::gatha1
‘‘Tehi thutappasattho so, dasa dhamme samādiya;
::

::gathalast
Te dhamme paripūrento, pavanaṃ pāvisī tadā’’ti.
::

Tattha {pb:V:0.0134} **dibba**nti mandāravapāricchattakasantānakusesayādikaṃ dibbakusumaṃ devā mānusakā ca mānusapupphaṃ gahetvāti attho. **Samokirantī**ti mamopari samokiriṃsūti attho. **Vuṭṭhahantassā**ti vuṭṭhahato. **Vedayantī**ti nivedayiṃsu saññāpesuṃ. **Sotthi**nti sotthibhāvaṃ. Idāni vedayitākāradassanatthaṃ **‘‘mahantaṃ patthitaṃ tuyha’’**ntiādi vuttaṃ. Tayā pana, sumedhapaṇḍita, mahantaṃ ṭhānaṃ patthitaṃ, taṃ yathāpatthitaṃ labhassūti attho.

**Sabbītiyo**ti entīti ītiyo, sabbā ītiyo sabbītiyo, upaddavā. **Vivajjantū**ti mā hontu. **Soko rogo vinassatū**ti socanasaṅkhāto soko rujanasaṅkhāto rogo ca vinassatu. **Te**ti tava. **Mā bhavantvantarāyā**ti mā bhavantu antarāyā. **Phusā**ti adhigaccha pāpuṇāhi. **Bodhi**nti arahattamaggañāṇaṃ sabbaññutaññāṇampi vaṭṭati. **Uttama**nti seṭṭhaṃ sabbabuddhaguṇadāyakattā arahattamaggañāṇaṃ ‘‘uttama’’nti vuttaṃ.

**Samaye**ti {pb:M:0.0144} tassa tassa rukkhassa pupphanasamaye sampatteti attho. **Pupphino**ti {pb:P:0.0119} pupphanakā. **Buddhañāṇehī**ti aṭṭhārasahi buddhañāṇehi. **Pupphasū**ti pupphassu. **Pūrayu**nti pūrayiṃsu. **Pūrayā**ti paripūraya. **Bujjhare**ti bujjhiṃsu. **Jinabodhiya**nti jinānaṃ buddhānaṃ bodhiyā, sabbaññubodhimūleti attho. **Puṇṇamāye**ti puṇṇamāsiyaṃ. **Puṇṇamano**ti paripuṇṇamanoratho.

**Rāhumutto**ti rāhunā sobbhānunā mutto. **Tāpenā**ti patāpena, ālokena. **Lokā muccitvā**ti lokadhammehi alitto hutvāti attho. **Virocā**ti virāja. **Siriyā**ti buddhasiriyā. **Osarantī**ti mahāsamuddaṃ pavisanti. **Osarantū**ti upagacchantu. **Tavantike**ti tava santikaṃ. **Tehī**ti devehi. **Thutappasattho**ti thuto ceva pasattho ca, thutehi vā dīpaṅkarādīhi pasatthoti thutappasattho. **Dasa dhamme**ti dasa pāramidhamme. **Pavana**nti mahāvanaṃ, dhammikapabbate mahāvanaṃ pāvisīti attho. Sesagāthā suuttānā evāti.

::centre
Iti madhuratthavilāsiniyā buddhavaṃsa-aṭṭhakathāya
::

::centre
Sumedhapatthanākathāvaṇṇanā niṭṭhitā.
::

### 3. Dīpaṅkarabuddhavaṃsavaṇṇanā

Rammanagaravāsinopi {pb:V:0.0135} te upāsakā buddhappamukhassa bhikkhusaṅghassa mahādānaṃ datvā puna bhagavantaṃ bhuttāviṃ onītapattapāṇiṃ mālāgandhādīhi pūjetvā vanditvā dānānumodanaṃ sotukāmā upanisīdiṃsu. Atha satthā tesaṃ paramamadhuraṃ hadayaṅgamaṃ dānānumodanamakāsi –

::gatha1
‘‘Dānaṃ nāma sukhādīnaṃ, nidānaṃ paramaṃ mataṃ;
::

::gathalast
Nibbānaṃ pana sopānaṃ, patiṭṭhāti pavuccati.
::

::gatha1
‘‘Dānaṃ tāṇaṃ manussānaṃ, dānaṃ bandhu parāyanaṃ;
::

::gathalast
Dānaṃ dukkhādhipannānaṃ, sattānaṃ paramā gati.
::

::gatha1
‘‘Dukkhanittharaṇaṭṭhena{pb:P:0.0120}, dānaṃ nāvāti dīpitaṃ;
::

::gathalast
Bhayarakkhaṇato dānaṃ, nagaranti ca vaṇṇitaṃ.
::

::gatha1
‘‘Dānaṃ {pb:M:0.0145} durāsadaṭṭhena, vuttamāsivisoti ca;
::

::gathalast
Dānaṃ lobhamalādīhi, padumaṃ anupalittato.
::

::gatha1
‘‘Natthi dānasamo loke, purisassa avassayo;
::

::gathalast
Paṭipajjatha tasmā taṃ, kiriyājjhāsayena ca.
::

::gatha1
‘‘Saggalokanidānāni, dānāni matimā idha;
::

::gathalast
Ko hi nāma naro loke, na dadeyya hite rato.
::

::gatha1
‘‘Sutvā devesu sampattiṃ, ko naro dānasambhavaṃ;
::

::gathalast
Na dajjā sukhappadaṃ dānaṃ, dānaṃ cittappamodanaṃ.
::

::gatha1
‘‘Dānena {pb:V:0.0136} paṭipannena, accharāparivārito;
::

::gathalast
Ramate suciraṃ kālaṃ, nandane suranandane.
::

::gatha1
‘‘Pītimuḷāraṃ vindati dātā, gāravamasmiṃ gacchati loke;
::

::gathalast
Kittimanantaṃ yāti ca dātā, vissasanīyo hoti ca dātā.
::

::gatha1
‘‘Datvā dānaṃ yāti naro so, bhogasamiddhiṃ dīghañcāyu;
::

::gatha2
Sussaratampi ca vindati rūpaṃ, sagge saddhiṃ kīḷati devehi;
::

::gathalast
Vimānesu ṭhatvā nānā, mattamayūrābhirutesu.
::

::gatha1
‘‘Corārirājodakapāvakānaṃ, dhanaṃ asādhāraṇameva dānaṃ;
::

::gathalast
Dadāti taṃ sāvakañāṇabhūmiṃ, paccekabhūmiṃ pana buddhabhūmi’’nti. –
::

::unindented
Evamādinā nayena dānānumodanaṃ katvā dānānisaṃsaṃ pakāsetvā tadanantaraṃ sīlakathaṃ kathesi. Sīlaṃ nāmetaṃ idhalokaparalokasampattīnaṃ mūlaṃ.
::

::gatha1
‘‘Sīlaṃ sukhānaṃ paramaṃ nidānaṃ, sīlena sīlī tidivaṃ payāti;
::

::gathalast
Sīlañhi saṃsāramupāgatassa, tāṇañca leṇañca parāyanañca.
::

::gatha1
‘‘Avassayo {pb:M:0.0146} sīlasamo janānaṃ, kuto panañño idha vā parattha;
::

::gathalast
Sīlaṃ guṇānaṃ paramā patiṭṭhā, yathā dharā thāvarajaṅgamānaṃ.
::

::gatha1
‘‘Sīlaṃ kireva kalyāṇaṃ, sīlaṃ loke anuttaraṃ;
::

::gathalast
Ariyavuttisamācāro, yena vuccati sīlavā’’. (jā. 1.3.118);
::

Sīlālaṅkārasamo {pb:P:0.0121} alaṅkāro natthi, sīlagandhasamo gandho natthi, sīlasamaṃ kilesamalavisodhanaṃ natthi, sīlasamaṃ pariḷāhūpasamaṃ natthi, sīlasamaṃ kittijananaṃ natthi, sīlasamaṃ saggārohaṇasopānaṃ natthi, nibbānanagarappavesane ca sīlasamaṃ dvāraṃ natthi. Yathāha –

::gatha1
‘‘Sobhantevaṃ {pb:V:0.0137} na rājāno, muttāmaṇivibhūsitā;
::

::gathalast
Yathā sobhanti yatino, sīlabhūsanabhūsitā.
::

::gatha1
‘‘Sīlagandhasamo gandho, kuto nāma bhavissati;
::

::gathalast
Yo samaṃ anuvāte ca, paṭivāte ca vāyati. (visuddhi. 1.9);
::

::gatha1
‘‘Na pupphagandho paṭivātameti, na candanaṃ taggaramallikā vā;
::

::gathalast
Satañca gandho paṭivātameti, sabbā disā sappuriso pavāyati.
::

::gatha1
‘‘Candanaṃ tagaraṃ vāpi, uppalaṃ atha vassikī;
::

::gathalast
Etesaṃ gandhajātānaṃ, sīlagandho anuttaro. (dha. pa. 54-55; mi. pa. 5.4.1);
::

::gatha1
‘‘Na gaṅgā yamunā cāpi, sarabhū vā sarasvatī;
::

::gathalast
Ninnagā vāciravatī, mahī vāpi mahānadī.
::

::gatha1
‘‘Sakkuṇanti visodhetuṃ, taṃ malaṃ idha pāṇinaṃ;
::

::gathalast
Visodhayati sattānaṃ, yaṃ ve sīlajalaṃ malaṃ.
::

::gatha1
‘‘Na taṃ sajaladā vātā, na cāpi haricandanaṃ;
::

::gathalast
Neva hārā na maṇayo, na candakiraṇaṅkurā.
::

::gatha1
‘‘Samayantīdha {pb:M:0.0147} sattānaṃ, pariḷāhaṃ surakkhitaṃ;
::

::gathalast
Yaṃ sameti idaṃ ariyaṃ, sīlaṃ accantasītalaṃ.
::

::gatha1
‘‘Attānuvādādibhayaṃ, viddhaṃsayati sabbadā;
::

::gathalast
Janeti kittihāsañca, sīlaṃ sīlavato sadā.
::

::gatha1
‘‘Saggārohaṇasopānaṃ, aññaṃ sīlasamaṃ kuto;
::

::gathalast
Dvāraṃ vā pana nibbāna, nagarassa pavesane.
::

::gatha1
‘‘Guṇānaṃ {pb:V:0.0138} mūlabhūtassa, dosānaṃ balaghātino;
::

::gathalast
Iti sīlassa jānātha, ānisaṃsamanuttara’’nti. (visuddhi. 1.9);
::

Evaṃ bhagavā sīlānisaṃsaṃ dassetvā – ‘‘idaṃ pana sīlaṃ nissāya ayaṃ saggo labhatī’’ti dassanatthaṃ tadanantaraṃ saggakathaṃ kathesi. Ayaṃ saggo nāma iṭṭho kanto manāpo ekantasukho niccamettha kīḷā niccaṃ sampattiyo labhanti. Cātumahārājikā devā navutivassasatasahassāni dibbasukhaṃ dibbasampattiṃ paṭilabhanti. Tāvatiṃsā tisso vassakoṭiyo saṭṭhi ca vassasatasahassānīti evamādisaggaguṇapaṭisaṃyuttakathaṃ kathesi. Evaṃ saggakathāya {pb:P:0.0122} palobhetvā puna – ‘‘ayampi saggo anicco adhuvo na tattha chandarāgo kātabbo’’ti kāmānaṃ ādīnavaṃ okāraṃ saṃkilesaṃ nekkhamme ānisaṃsañca pakāsetvā amatapariyosānaṃ dhammakathaṃ kathesi. Evaṃ tassa mahājanassa dhammaṃ desetvā ekacce saraṇesu ca ekacce pañcasīlesu ca ekacce sotāpattiphale ca ekacce sakadāgāmiphale ekacce anāgāmiphale ekacce catūsupi phalesu ekacce tīsu vijjāsu ekacce chasu abhiññāsu ekacce aṭṭhasu samāpattīsu patiṭṭhāpetvā uṭṭhāyāsanā rammanagarato nikkhamitvā sudassanamahāvihārameva pāvisi. Tena vuttaṃ –

::hangnum
1\.
::

::gatha1
‘‘Tadā te bhojayitvāna, sasaṅghaṃ lokanāyakaṃ;
::

::gathalast
Upagacchuṃ saraṇaṃ tassa, dīpaṅkarassa satthuno.
::

::hangnum
2\.
::

::gatha1
‘‘Saraṇāgamane kañci, niveseti tathāgato;
::

::gathalast
Kañci pañcasu sīlesu, sīle dasavidhe paraṃ.
::

::hangnum
3\.
::

::gatha1
‘‘Kassaci {pb:M:0.0148} deti sāmaññaṃ, caturo phalamuttame;
::

::gathalast
Kassaci asame dhamme, deti so paṭisambhidā.
::

::hangnum
4\.
::

::gatha1
‘‘Kassaci varasamāpattiyo, aṭṭha deti narāsabho;
::

::gathalast
Tisso kassaci vijjāyo, chaḷabhiññā pavecchati.
::

::hangnum
5\.
::

::gatha1
‘‘Tena yogena janakāyaṃ, ovadati mahāmuni;
::

::gathalast
Tena vitthārikaṃ āsi, lokanāthassa sāsanaṃ.
::

::hangnum
6\.
::

::gatha1
‘‘Mahāhanusabhakkhandho{pb:V:0.0139}, dīpaṅkarasanāmako;
::

::gathalast
Bahū jane tārayati, parimoceti duggatiṃ.
::

::hangnum
7\.
::

::gatha1
‘‘Bodhaneyyaṃ janaṃ disvā, satasahassepi yojane;
::

::gathalast
Khaṇena upagantvāna, bodheti taṃ mahāmunī’’ti.
::

Tattha **te**ti rammanagaravāsino upāsakā. **Saraṇa**nti ettha saraṇaṃ saraṇagamanaṃ saraṇassa gantā ca veditabbā. Sarati hiṃsati vināsetīti **saraṇaṃ,** kiṃ taṃ? Ratanattayaṃ. Taṃ pana saraṇagatānaṃ teneva saraṇagamanena bhayaṃ santāsaṃ dukkhaṃ duggatiṃ parikkilesaṃ hanati hiṃsati vināsetīti saraṇanti vuccatīti. Vuttañhetaṃ –

::gatha1
‘‘Ye keci buddhaṃ saraṇaṃ gatāse, na te gamissanti apāyabhūmiṃ;
::

::gathalast
Pahāya mānusaṃ dehaṃ, devakāyaṃ paripūressanti. (dī. ni. 2.332; saṃ. ni. 1.37);
::

::gatha1
‘‘Ye {pb:P:0.0123} keci dhammaṃ saraṇaṃ gatāse, na te gamissanti apāyabhūmiṃ;
::

::gathalast
Pahāya mānusaṃ dehaṃ, devakāyaṃ paripūressanti. (dī. ni. 2.332; saṃ. ni. 1.37);
::

::gatha1
‘‘Ye keci saṅghaṃ saraṇaṃ gatāse, na te gamissanti apāyabhūmiṃ;
::

::gathalast
Pahāya mānusaṃ dehaṃ, devakāyaṃ paripūressantī’’ti. (dī. ni. 2.332; saṃ. ni. 1.37);
::

**Saraṇagamanaṃ** {pb:M:0.0149} nāma ratanattayaparāyanākārappavatto cittuppādo. **Saraṇassa gantā** nāma taṃsamaṅgīpuggalo. Evaṃ tāva saraṇaṃ saraṇagamanaṃ saraṇassa gantā cāti idaṃ tayaṃ veditabbaṃ.

**Tassā**ti taṃ dīpaṅkaraṃ, upayogatthe sāmivacanaṃ daṭṭhabbaṃ. ‘‘Upagacchuṃ saraṇaṃ tatthā’’tipi pāṭho. **Satthuno**ti satthāraṃ. **Saraṇāgamane kañcī**ti kañci puggalaṃ saraṇagamane nivesetīti attho. Kiñcāpi paccuppannavasena vuttaṃ, atītakālavasena pana attho gahetabbo. Esa nayo sesesupi. ‘‘Kassaci saraṇāgamane’’tipi pāṭho, tassapi soyevattho. Kañci pañcasu sīlesūti {pb:V:0.0140} kañci puggalaṃ pañcasu viratisīlesu nivesesīti attho. ‘‘Kassaci pañcasu sīlesū’’tipi pāṭho, soyevattho. **Sīle dasavidhe para**nti aparaṃ puggalaṃ dasavidhe sīle nivesesīti attho. ‘‘Kassaci kusale dasā’’tipi pāṭho, tassa kañci puggalaṃ dasa kusaladhamme samādapesīti attho. **Kassaci deti sāmañña**nti ettha paramatthato sāmaññanti maggo vuccati. Yathāha –

::indent
‘‘Katamañca, bhikkhave, sāmaññaṃ? Ayameva ariyo aṭṭhaṅgiko maggo, seyyathidaṃ – sammādiṭṭhi…pe… sammāsamādhi. Idaṃ vuccati, bhikkhave, sāmañña’’nti (saṃ. ni. 5.36).
::

**Caturo phalamuttame**ti cattāri uttamāni phalānīti attho. **Ma**-kāro padasandhikaro. Liṅgavipariyāsena vuttaṃ. Yathopanissayaṃ cattāro magge cattāri ca sāmaññaphalāni kassaci adāsīti attho. **Kassaci asame dhamme**ti kassaci asadise cattāro paṭisambhidādhamme adāsi.

**Kassaci varasamāpattiyo**ti kassaci pana nīvaraṇavigamena padhānabhūtā aṭṭha samāpattiyo adāsi. **Tisso kassaci vijjāyo**ti kassaci puggalassa upanissayavasena dibbacakkhuñāṇapubbenivāsānussatiñāṇaāsavakkhayañāṇānaṃ vasena tisso vijjāyo. **Chaḷabhiññā pavecchatī**ti cha abhiññāyo kassaci adāsi.

**Tena yogenā**ti tena nayena tenānukkamena ca. **Janakāya**nti janasamūhaṃ. **Ovadatī**ti ovadi. Kālavipariyāsena vuttanti veditabbaṃ. Ito uparipi īdisesu vacanesu atītakālavaseneva attho gahetabbo{pb:M:0.0150}. **Tena vitthārikaṃ āsī**ti tena dīpaṅkarassa bhagavato ovādena anusāsaniyā vitthārikaṃ vitthataṃ visālībhūtaṃ sāsanaṃ ahosi.

**Mahāhanū**ti {pb:P:0.0124} mahāpurisānaṃ kira dvepi hanūni paripuṇṇāni dvādasiyā pakkhassa candasadisākārāni hontīti mahantāni hanūni yassa so mahāhanu, sīhahanūti vuttaṃ hoti. **Usabhakkhandho**ti usabhasseva khandho yassa bhavati, so usabhakkhandho. Suvaṭṭitasuvaṇṇāliṅgasadisarucirakkhandho samavaṭṭacārukkhandhoti attho. **Dīpaṅkarasanāmako**ti dīpaṅkarasanāmo{pb:V:0.0141}. **Bahū jane tārayatī**ti bahū buddhaveneyye jane tāresi. **Parimocetī**ti parimocesi. **Duggati**nti duggatito. Nissakkatthe upayogavacanaṃ.

Idāni tāraṇaparimocanakaraṇākāradassanatthaṃ **‘‘bodhaneyyaṃ jana’’**nti gāthā vuttā. Tattha **bodhaneyyaṃ jana**nti bodhaneyyaṃ pajaṃ, ayameva vā pāṭho. **Disvā**ti buddhacakkhunā vā samantacakkhunā vā disvā. **Satasahassepi yojane**ti anekasatasahassepi yojane ṭhitaṃ. Idaṃ pana dasasahassiyaṃyeva sandhāya vuttanti daṭṭhabbaṃ.

Dīpaṅkaro kira satthā buddhattaṃ patvā bodhimūle sattasattāhaṃ vītināmetvā aṭṭhame sattāhe mahābrahmuno dhammajjhesanaṃ paṭiññāya sunandārāme dhammacakkaṃ pavattetvā koṭisataṃ devamanussānaṃ dhammāmataṃ pāyesi. Ayaṃ paṭhamo abhisamayo ahosi.

Atha satthā attano puttassa samavaṭṭakkhandhassa usabhakkhandhassa nāma ñāṇaparipākaṃ ñatvā taṃ atrajaṃ pamukhaṃ katvā **rāhulovādasadisaṃ** dhammaṃ desetvā devamanussānaṃ navutikoṭiyo dhammāmataṃ pāyesi. Ayaṃ dutiyo abhisamayo ahosi.

Puna bhagavā amaravatīnagaradvāre mahāsirīsarukkhamūle yamakapāṭihāriyaṃ katvā mahājanassa bandhanāmokkhaṃ katvā devagaṇaparivuto divasakarātirekajutivisarabhavane tāvatiṃsabhavane pāricchattakamūle paramasītale paṇḍukambalasilātale nisīditvā sabbadevagaṇapītisañjananiṃ attano {pb:M:0.0151} jananiṃ sumedhādeviṃ pamukhaṃ katvā sabbalokaviditavisuddhidevo devadevo dīpaṅkaro bhagavā sabbasattahitakaraṃ paramātirekagambhīrasukhumaṃ buddhivisadakaraṃ sattappakaraṇaṃ abhidhammapiṭakaṃ desetvā navutidevakoṭisahassānaṃ dhammāmataṃ pāyesi. Ayaṃ tatiyo abhisamayo ahosi. Tena vuttaṃ –

::hangnum
8\.
::

::gatha1
‘‘Paṭhamābhisamaye buddho, koṭisatamabodhayi;
::

::gathalast
Dutiyābhisamaye nātho, navutikoṭimabodhayi.
::

::hangnum
9\.
::

::gatha1
‘‘Yadā ca devabhavanamhi, buddho dhammamadesayi;
::

::gathalast
Navutikoṭisahassānaṃ, tatiyābhisamayo ahū’’ti.
::

Dīpaṅkarassa {pb:V:0.0142}{pb:P:0.0125} pana bhagavato tayo sāvakasannipātā ahesuṃ. Tattha sunandārāme koṭisatasahassānaṃ paṭhamo sannipāto ahosi. Tena vuttaṃ –

::hangnum
10\.
::

::gatha1
‘‘Sannipātā tayo āsuṃ, dīpaṅkarassa satthuno;
::

::gathalast
Koṭisatasahassānaṃ, paṭhamo āsi samāgamo’’ti.
::

Athāparena samayena dasabalo catūhi bhikkhusatasahassehi parivuto gāmanigamanagarapaṭipāṭiyā mahājanānuggahaṃ karonto cārikaṃ caramāno anukkamena ekasmiṃ padese mahājanakatasakkāraṃ sabbalokavissutaṃ amanussapariggahitaṃ atibhayānakaṃ olambāmbudharaparicumbitakūṭaṃ vividhasurabhitarukusumavāsitakūṭaṃ nānāmigagaṇavicaritakūṭaṃ **nāradakūṭaṃ** nāma paramaramaṇīyaṃ pabbataṃ sampāpuṇi. So kira pabbato nāradena nāma yakkhena pariggahito ahosi. Tattha pana tassa yakkhassa anusaṃvaccharaṃ mahājano manussabaliṃ upasaṃharati.

Atha dīpaṅkaro kira bhagavā tassa mahājanassa upanissayasampattiṃ disvā tato bhikkhusaṅghaṃ cātuddisaṃ pesetvā adutiyo asahāyo mahākaruṇābalavasaṅgatahadayo tañca yakkhaṃ vinetuṃ taṃ nāradapabbataṃ abhiruhi. Atha so manussabhakkho sakahitanirapekkho paravadhadakkho yakkho makkhaṃ asahamāno kodhaparetamānaso dasabalaṃ bhiṃsāpetvā palāpetukāmo taṃ pabbataṃ cālesi. So kira pabbato tena {pb:M:0.0152} cāliyamāno bhagavato ānubhāvena tasseva matthake patamāno viya ahosi.

Tato so bhīto – ‘‘handa naṃ agginā jhāpessāmī’’ti mahantaṃ atibhīmadassanaṃ aggikkhandhaṃ nibbattesi. So aggikkhandho paṭivāte khitto viya attanova dukkhaṃ janesi, na pana bhagavato cīvare aṃsumattampi daḍḍhuṃ samattho ahosi. Yakkho pana ‘‘samaṇo daḍḍho, na daḍḍho’’ti olokento dasabalaṃ saradasamayavimalakaranikaraṃ sabbajanaratikaraṃ rajanikaramiva sītalajalatalagatakamalakaṇṇikāya nisinnaṃ viya bhagavantaṃ disvā cintesi – ‘‘aho ayaṃ samaṇo mahānubhāvo, yaṃ yaṃ imassāhaṃ anatthaṃ karomi, so so mamūpariyeva patati, imaṃ pana samaṇaṃ muñcitvā aññaṃ me paṭisaraṇaṃ parāyanaṃ natthi, pathaviyaṃ upakkhalitā pathaviṃyeva nissāya uṭṭhahanti, handāhaṃ imaṃyeva samaṇaṃ saraṇaṃ gamissāmī’’ti.

Athevaṃ {pb:V:0.0143} pana so cintetvā bhagavato cakkālaṅkatatalesu pādesu sirasā nipatitvā – ‘‘accayo maṃ, bhante, accagamā’’ti vatvā bhagavantaṃ saraṇamagamāsi. Athassa bhagavā anupubbikathaṃ kathesi. So desanāpariyosāne dasahi yakkhasahassehi saddhiṃ sotāpattiphale patiṭṭhahi. Tasmiṃ kira divase sakalajambudīpatalavāsino manussā {pb:P:0.0126} tassa balikammatthaṃ ekekagāmato ekekaṃ purisaṃ āhariṃsu. Aññañca bahutilataṇḍulakulatthamuggamāsādiṃ sappinavanītatelamadhuphāṇitādiñca āhariṃsu. Atha so yakkho taṃ divasaṃ ābhatataṇḍulādikaṃ sabbaṃ tesaṃyeva datvā te balikammatthāya ānītamanusse dasabalassa niyyātesi.

Atha satthā te manusse ehibhikkhupabbajjāya pabbājetvā antosattāheyeva sabbe arahatte patiṭṭhāpetvā māghapuṇṇamāya koṭisatabhikkhumajjhagato caturaṅgasamannāgate sannipāte pātimokkhamuddisi. Caturaṅgāni nāma sabbeva ehibhikkhū honti, sabbe chaḷabhiññā honti, sabbe anāmantitāva āgatā, pannarasūposathadivaso cāti imāni cattāri aṅgāni nāma. Ayaṃ dutiyo sannipāto ahosi. Tena vuttaṃ –

::hangnum
11\.
::

::gatha1
‘‘Puna {pb:M:0.0153} nāradakūṭamhi, pavivekagate jine;
::

::gathalast
Khīṇāsavā vītamalā, samiṃsu satakoṭiyo’’ti.
::

Tattha **pavivekagate**ti gaṇaṃ pahāya gate. **Samiṃsū**ti sannipatiṃsu.

Yadā pana dīpaṅkaro lokanāyako sudassananāmake pabbate vassāvāsamupagañchi, tadā kira jambudīpavāsino manussā anusaṃvaccharaṃ giraggasamajjaṃ karonti. Tasmiṃ kira samajje sannipatitā manussā dasabalaṃ disvā dhammakathaṃ sutvā tatra pasīditvā pabbajiṃsu. Mahāpavāraṇadivase satthā tesaṃ ajjhāsayānukūlaṃ vipassanākathaṃ kathesi. Taṃ sutvā te sabbe saṅkhāre sammasitvā vipassanānupubbena maggānupubbena ca arahattaṃ pāpuṇiṃsu. Atha satthā navutikoṭisahassehi saddhiṃ pavāresi. Ayaṃ tatiyo sannipāto ahosi. Tena vuttaṃ –

::hangnum
12\.
::

::gatha1
‘‘Yamhi kāle mahāvīro, sudassanasiluccaye;
::

::gathalast
Navutikoṭisahassehi, pavāresi mahāmuni.
::

::gatha1
‘‘Ahaṃ {pb:V:0.0144} tena samayena, jaṭilo uggatāpano;
::

::gathalast
Antalikkhamhi caraṇo, pañcābhiññāsu pāragū’’ti. (dha. sa. aṭṭha. nidānakathā);
::

Ayaṃ gāthā **aṭṭhasāliniyā** dhammasaṅgahaṭṭhakathāya nidānavaṇṇanāya **dīpaṅkarabuddhavaṃse** likhitā. Imasmiṃ pana buddhavaṃse natthi. Natthibhāvoyeva panassā yuttataro. Kasmāti ce? Heṭṭhā sumedhakathāsu kathitattāti.

Dīpaṅkare kira bhagavati dhammaṃ desente dasasahassānañca vīsatisahassānañca dhammābhisamayo ahosiyeva. Ekassa pana dvinnaṃ tiṇṇaṃ catunnanti ca ādivasena abhisamayānaṃ anto natthi. Tasmā dīpaṅkarassa bhagavato sāsanaṃ vitthārikaṃ bāhujaññaṃ ahosi. Tena vuttaṃ –

::hangnum
13\.
::

::gatha1
‘‘Dasavīsasahassānaṃ{pb:P:0.0127}, dhammābhisamayo ahu;
::

::gathalast
Ekadvinnaṃ abhisamayā, gaṇanāto asaṅkhiyā’’ti.
::

Tattha **dasavīsasahassāna**nti dasasahassānaṃ vīsatisahassānañca. **Dhammābhisamayo**ti catusaccadhammappaṭivedho. **Ekadvinna**nti ekassa ceva dvinnañca{pb:M:0.0154}, tiṇṇaṃ catunnaṃ…pe… dasannantiādinā nayena asaṅkhyeyyāti attho. Evaṃ asaṅkhyeyyābhisamayattā ca **vitthārikaṃ** mahantappattaṃ bahūhi paṇḍitehi devamanussehi niyyānikanti **jaññaṃ** jānitabbaṃ adhisīlasikkhādīhi **iddhañca** samādhiādīhi **phītañca** ahosi. Tena vuttaṃ –

::hangnum
14\.
::

::gatha1
‘‘Vitthārikaṃ bāhujaññaṃ, iddhaṃ phītaṃ ahū tadā;
::

::gathalast
Dīpaṅkarassa bhagavato, sāsanaṃ suvisodhita’’nti.
::

Tattha **suvisodhita**nti suṭṭhu bhagavatā sodhitaṃ visuddhaṃ kataṃ. Dīpaṅkaraṃ kira satthāraṃ sabbakālaṃ chaḷabhiññānaṃ mahiddhikānaṃ bhikkhūnaṃ cattāri satasahassāni parivārenti. Tena ca samayena ye sekkhā kālakiriyaṃ karonti, te garahitā bhavanti, sabbe khīṇāsavā hutvāva parinibbāyantīti adhippāyo. Tasmā hi tassa bhagavato sāsanaṃ supupphitaṃ susamiddhaṃ khīṇāsavehi bhikkhūhi ativiya sobhittha. Tena vuttaṃ –

::hangnum
15\.
::

::gatha1
‘‘Cattāri {pb:V:0.0145} satasahassāni, chaḷabhiññā mahiddhikā;
::

::gathalast
Dīpaṅkaraṃ lokaviduṃ, parivārenti sabbadā.
::

::hangnum
16\.
::

::gatha1
‘‘Ye keci tena samayena, jahanti mānusaṃ bhavaṃ;
::

::gathalast
Appattamānasā sekhā, garahitā bhavanti te.
::

::hangnum
17\.
::

::gatha1
‘‘Supupphitaṃ pāvacanaṃ, arahantehi tādihi;
::

::gathalast
Khīṇāsavehi vimalehi, upasobhati sabbadā’’ti.
::

Tattha **cattāri satasahassānī**ti gaṇanāya dassitā evaṃ dassitagaṇanā ime bhikkhūti dassanatthaṃ **‘‘chaḷabhiññā mahiddhikā’’**ti vuttanti evamattho gahetabbo. Atha vā **chaḷabhiññā mahiddhikā**ti chaḷabhiññānaṃ mahiddhikānanti sāmiatthe paccattavacanaṃ daṭṭhabbaṃ. **Parivārenti sabbadā**ti niccakālaṃ dasabalaṃ parivārenti, bhagavantaṃ muñcitvā katthaci na gacchantīti adhippāyo. **Tena samayenā**ti tasmiṃ samaye. Ayaṃ pana **samaya**-saddo samavāyādīsu navasu atthesu dissati. Yathāha –

::gatha1
‘‘Samavāye {pb:M:0.0155}{pb:P:0.0128} khaṇe kāle, samūhe hetudiṭṭhisu;
::

::gathalast
Paṭilābhe pahāne ca, paṭivedhe ca dissatī’’ti. (dī. ni. aṭṭha. 1.1; ma. ni. aṭṭha. 1.mūlapariyāyasuttavaṇṇanā; saṃ. ni. aṭṭha. 1.1.1; a. ni. aṭṭha. 1.1.1; dha. sa. aṭṭha. 1 kāmāvacarakusalapadabhājanīya; khu. pā. aṭṭha. maṃgalasuttavaṇṇanā, evamiccādipāṭhavaṇṇanā; paṭi. ma. aṭṭha. 2.1.184);
::

Idha so kāle daṭṭhabbo; tasmiṃ kāleti attho. **Mānusaṃ bhava**nti manussabhāvaṃ. **Appattamānasā**ti appattaṃ anadhigataṃ mānasaṃ yehi te appattamānasā. Mānasanti rāgassa ca cittassa ca arahattassa ca adhivacanaṃ. ‘‘Antalikkhacaro pāso, yvāyaṃ carati mānaso’’ti (saṃ. ni. 1.151; mahāva. 33) hi ettha pana rāgo ‘‘mānaso’’ti vutto. ‘‘Cittaṃ mano mānasaṃ hadayaṃ paṇḍara’’nti (dha. sa. 6; vibha. 184; mahāni. 1; cūḷani. pārāyanānugītigāthāniddesa 114) ettha cittaṃ. ‘‘Appattamānaso sekho, kālaṃ kayirā janesutā’’ti {pb:V:0.0146} (saṃ. ni. 1.159) ettha arahattaṃ. Idhāpi arahattameva adhippetaṃ (dha. sa. aṭṭha. 5 kāmāvacarakusalaniddesavārakathā; mahāni. aṭṭha. 1). Tasmā appattaarahattaphalāti attho. **Sekhā**ti kenaṭṭhena sekhā? Sekhadhammapaṭilābhaṭṭhena sekhā. Vuttañhetaṃ – ‘‘kittāvatā nu kho, bhante, sekho hotīti? Idha, bhikkhave, bhikkhu sekhāya sammādiṭṭhiyā samannāgato hoti…pe… sekhena sammāsamādhinā samannāgato hoti. Ettāvatā kho, bhikkhave, bhikkhu sekho hotī’’ti (saṃ. ni. 5.13). Api ca sikkhantīti sekhā. Vuttañhetaṃ – ‘‘sikkhati, sikkhatīti kho, bhikkhu, tasmā sekhoti vuccati. Kiñca sikkhati? Adhisīlampi sikkhati adhicittampi adhipaññampi sikkhatīti kho, bhikkhu, tasmā sekhoti vuccatī’’ti (a. ni. 3.86).

**Supupphita**nti suṭṭhu vikasitaṃ. **Pāvacana**nti pasatthaṃ vacanaṃ, vuddhippattaṃ vā vacanaṃ pavacanaṃ, pavacanameva pāvacanaṃ, sāsananti attho. **Upasobhatī**ti abhirājati ativirocati. **Sabbadā**ti sabbakālaṃ. ‘‘Upasobhati sadevake’’tipi pāṭho.

Tassa dīpaṅkarassa bhagavato rammavatī nāma nagaraṃ ahosi, sudevo nāma khattiyo pitā, sumedhā nāma devī mātā, sumaṅgalo ca tisso cāti dve aggasāvakā, sāgato nāma upaṭṭhāko, nandā ca sunandā cāti dve aggasāvikā, bodhi tassa bhagavato pipphalirukkho ahosi, asītihatthubbedho, satasahassavassāni āyūti. Kiṃ panimesaṃ jātanagarādīnaṃ dassane payojananti ce? Vuccate – yassa yadi neva jātanagaraṃ na pitā na mātā paññāyeyya, imassa pana neva jātanagaraṃ {pb:M:0.0156} na pitā na mātā paññāyati, devo vā sakko vā yakkho vā māro vā brahmā vā esa maññe, devānampi īdisaṃ pāṭihāriyaṃ anacchariyanti {pb:P:0.0129} maññamānā na sotabbaṃ na saddahitabbaṃ maññeyyuṃ, tato abhisamayo na bhaveyya, asati abhisamaye niratthako buddhuppādo bhaveyya, aniyyānikaṃ sāsanaṃ. Tasmā sabbabuddhānaṃ jātanagarādiko paricchedo dassetabbo. Tena vuttaṃ –

::hangnum
18\.
::

::gatha1
‘‘Nagaraṃ rammavatī nāma, sudevo nāma khattiyo;
::

::gathalast
Sumedhā nāma janikā, dīpaṅkarassa satthuno.
::

::hangnum
24\.
::

::gatha1
‘‘Sumaṅgalo ca tisso ca, ahesuṃ aggasāvakā;
::

::gathalast
Sāgato nāmupaṭṭhāko, dīpaṅkarassa satthuno.
::

::hangnum
25\.
::

::gatha1
‘‘Nandā {pb:V:0.0147} ceva sunandā ca, ahesuṃ aggasāvikā;
::

::gathalast
Bodhi tassa bhagavato, pipphalīti pavuccati.
::

::hangnum
27\.
::

::gatha1
‘‘Asītihatthamubbedho, dīpaṅkaro mahāmuni;
::

::gathalast
Sobhati dīparukkhova, sālarājāva phullito.
::

::hangnum
28\.
::

::gatha1
‘‘Satasahassavassāni, āyu tassa mahesino;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
29\.
::

::gatha1
‘‘Jotayitvāna saddhammaṃ, santāretvā mahājanaṃ;
::

::gathalast
Jalitvā aggikkhandhova, nibbuto so sasāvako.
::

::hangnum
30\.
::

::gatha1
‘‘Sā ca iddhi so ca yaso, tāni ca pādesu cakkaratanāni;
::

::gathalast
Sabbaṃ tamantarahitaṃ, nanu rittā sabbasaṅkhārā’’ti.
::

Tattha **sudevo nāma khattiyo**ti sudevo nāmassa khattiyo pitā ahosīti attho. **Janikā**ti janetti. **Pipphalī**ti pilakkhakapītanarukkho bodhi. **Asītihatthamubbedho**ti asītihatthaṃ uccaggato. **Dīparukkho vā**ti sampajjalitadīpamālākulo dīparukkho viya ārohapariṇāhasaṇṭhānapāripūrisampanno dvattiṃsavaralakkhaṇānubyañjanasamalaṅkatasarīro vipphuritaraṃsijālāvisaratārāgaṇasamujjalamiva gaganatalaṃ bhagavā {pb:M:0.0157} dharamānakāle **sobhatī**ti sobhittha. **Sālarājāva phullito**ti pupphito sabbaphāliphullo sālarājarukkho viya ca sabbaphāliphullo yojanasatubbedho pāricchatto viya ca asītihatthubbedho bhagavā ativiya sobhati.

**Satasahassavassānī**ti vassasatasahassāni tassa āyūti attho. **Tāvatā tiṭṭhamāno**ti tāvatakaṃ kālaṃ tiṭṭhamāno. **Janata**nti {pb:P:0.0130} janasamūhaṃ. **Santāretvā mahājana**nti tārayitvā mahājanaṃ. ‘‘Santāretvā sadevaka’’ntipi pāṭho, tassa sadevakaṃ lokanti attho. **Sā ca iddhī**ti sā ca sampatti ānubhāvo. **So ca yaso**ti so ca parivāro. **Sabbaṃ tamantarahita**nti taṃ sabbaṃ vuttappakāraṃ sampattijātaṃ antarahitaṃ apagatanti attho. **Nanu rittā sabbasaṅkhārā**ti sabbe pana saṅkhatadhammā nanu rittā tucchā, niccasārādirahitāti attho.

Ettha {pb:V:0.0148} pana nagarādiparicchedo pāḷiyamāgatova. Sambahulavāro pana nāgato, so ānetvā dīpetabbo. Seyyathidaṃ – puttaparicchedo, bhariyāparicchedo, pāsādaparicchedo, agāravāsaparicchedo, nāṭakitthiparicchedo, abhinikkhamanaparicchedo, padhānaparicchedo, vihāraparicchedo, upaṭṭhākaparicchedoti. Etesampi dīpane kāraṇaṃ heṭṭhā vuttameva. Tassa pana dīpaṅkarassa bhariyānaṃ tisatasahassaṃ ahosi. Tassa aggamahesī padumā nāma, tassa pana putto usabhakkhandho nāma. Tena vuttaṃ –

::gatha1
‘‘Bhariyā padumā nāma, vibuddhapadumānanā;
::

::gathalast
Atrajo usabhakkhandho, dīpaṅkarassa satthuno.
::

::gatha1
‘‘Haṃsā koñcā mayūrākhyā, pāsādāpi tayo matā;
::

::gathalast
Dasavassasahassāni, agāraṃ avasī kira.
::

::gatha1
‘‘Hatthiyānena nikkhanto, nandārāme jino vasī;
::

::gathalast
Nando nāmassupaṭṭhāko, lokānandakaro kirā’’ti.
::

Sabbabuddhānaṃ pana pañca vemattāni honti āyuvemattaṃ pamāṇavemattaṃ kulavemattaṃ padhānavemattaṃ rasmivemattanti. Tattha **āyuvemattaṃ** nāma keci dīghāyukā {pb:M:0.0158} honti keci appāyukā. Tathā hi dīpaṅkarassa pana bhagavato vassasatasahassaṃ āyuppamāṇaṃ ahosi, amhākaṃ bhagavato vassasataṃ.

**Pamāṇavemattaṃ** nāma keci dīghā honti keci rassā. Tathā hi dīpaṅkaro asītihatthappamāṇo ahosi, amhākaṃ pana bhagavā aṭṭhārasahatthappamāṇo.

**Kulavemattaṃ** nāma keci khattiyakule nibbattanti keci brāhmaṇakule. Tathā hi dīpaṅkarādayo khattiyakule nibbattiṃsu, kakusandhakoṇāgamanādayo brāhmaṇakule.

Padhānavemattaṃ nāma kesañci padhānaṃ ittarameva hoti yathā kassapassa bhagavato{pb:P:0.0131}, kesañci addhaniyaṃ amhākaṃ bhagavato viya.

**Rasmivemattaṃ** {pb:V:0.0149} nāma maṅgalassa bhagavato sarīrasmi dasasahassilokadhātuṃ pharitvā aṭṭhāsi, amhākaṃ bhagavato byāmamattaṃ. Tatra rasmivemattaṃ ajjhāsayapaṭibaddhaṃ hoti. Yo yattakaṃ icchasi, tassa tattakaṃ sarīrappabhā pharati. Maṅgalassa pana ‘‘dasasahassilokadhātuṃ pharatū’’ti ajjhāsayo ahosi. Paṭividdhaguṇesu pana kassaci vemattaṃ nāma natthi (dī. ni. aṭṭha. 2.12 ādayo).

Tathā sabbabuddhānaṃ cattāri avijahitaṭṭhānāni nāma honti. **Bodhipallaṅko** avijahito ekasmiṃyeva ṭhāne hoti. **Dhammacakkappavattanaṭṭhānaṃ** isipatane migadāye avijahitameva hoti. Devorohaṇakāle saṅkassanagaradvāre **paṭhamapādakkamo** avijahitova hoti. Jetavane gandhakuṭiyā cattāri **mañcapādaṭṭhānāni** avijahitāneva honti. Vihāropi avijahitova. So pana khuddako vā mahanto vā hoti.

Aparaṃ pana amhākaṃyeva bhagavato sahajātaparicchedañca nakkhattaparicchedañca visesaṃ. Amhākaṃ sabbaññubodhisattena kira saddhiṃ rāhulamātā ānandatthero channo kaṇḍako assarājā nidhikumbhā mahābodhirukkho kāḷudāyīti imāni **sata sahajātāni**. Mahāpuriso kira uttarāsāḷhanakkhatteneva mātukucchiṃ okkami, mahābhinikkhamanaṃ nikkhami{pb:M:0.0159}, dhammacakkaṃ pavattesi, yamakapāṭihāriyaṃ akāsi. Visākhanakkhattena jāto ca abhisambuddho ca parinibbuto ca, māghanakkhattena tassa sāvakasannipāto ceva āyusaṅkhāravosajjanañca ahosi, assayujanakkhattena devorohaṇanti ettakaṃ āharitvā dīpetabbaṃ. Ayaṃ sambahulavāraparicchedo. Sesagāthā sauttānā evāti.

Iti bhagavā dīpaṅkaro yāvatāyukaṃ ṭhatvā sabbabuddhakiccaṃ katvā anukkamena anupādisesāya nibbānadhātuyā parinibbāyi.

Yasmiṃ kira kappe dīpaṅkaradasabalo udapādi, tasmiṃ aññepi taṇhaṅkaro, medhaṅkaro, saraṇaṅkaroti tayo buddhā ahesuṃ. Tesaṃ santike bodhisattassa byākaraṇaṃ natthi. Tasmā te idha na dassitā. **Aṭṭhakathāyaṃ** pana tamhā kappā ādito paṭṭhāyuppannuppanne sabbabuddhe dassetuṃ idaṃ vuttaṃ –

::gatha1
‘‘Taṇhaṅkaro medhaṅkaro, athopi saraṇaṅkaro;
::

::gathalast
Dīpaṅkaro ca sambuddho, koṇḍañño dvipaduttamo.
::

::gatha1
‘‘Maṅgalo {pb:V:0.0150} ca sumano ca, revato sobhito muni;
::

::gathalast
Anomadassī padumo, nārado padumuttaro.
::

::gatha1
‘‘Sumedho ca sujāto ca, piyadassī mahāyaso;
::

::gathalast
Atthadassī dhammadassī, siddhattho lokanāyako.
::

::gatha1
‘‘Tisso phusso ca sambuddho, vipassī sikhi vessabhū;
::

::gathalast
Kakusandho koṇāgamano, kassapo cāpi nāyako.
::

::gatha1
‘‘Ete {pb:P:0.0132} ahesuṃ sambuddhā, vītarāgā samāhitā;
::

::gatha2
Sataraṃsīva uppannā, mahātamavinodanā;
::

::gathalast
Jalitvā aggikkhandhāva, nibbutā te sasāvakā’’ti. (apa. aṭṭha. 1.dūrenidānakathā; cariyā. aṭṭha. nidānakathā; jā. aṭṭha. 1.dūrenidānakathā);
::

::centre
Ettāvatā nātisaṅkhepavitthāravasena katāya
::

::centre
Madhuratthavilāsiniyā buddhavaṃsa-aṭṭhakathāya
::

::centre
Dīpaṅkarabuddhavaṃsavaṇṇanā niṭṭhitā.
::

::centre
Niṭṭhito paṭhamo buddhavaṃso.
::

### 4. Koṇḍaññabuddhavaṃsavaṇṇanā

Dīpaṅkare {pb:M:0.0160}{pb:V:0.0151} kira bhagavati parinibbute tassa sāsanaṃ vassasatasahassaṃ pavattittha. Atha buddhānubuddhānaṃ sāvakānaṃ antaradhānena sāsanampissa antaradhāyi. Athassa aparabhāge ekamasaṅkhyeyyamatikkamitvā ekasmiṃ kappe **koṇḍañño** nāma satthā udapādi. So pana bhagavā soḷasaasaṅkhyeyyaṃ kappānañca satasahassaṃ pāramiyo pūretvā bodhiñāṇaṃ paripācetvā vessantarattabhāvasadise attabhāve ṭhatvā tato cavitvā tusitapure nibbattitvā tattha yāvatāyukaṃ ṭhatvā devatānaṃ paṭiññaṃ datvā tusitapurato cavitvā rammavatīnagare sunandassa nāma rañño kule sujātāya nāma deviyā kucchismiṃ paṭisandhiṃ aggahesi. Tassapi paṭisandhikkhaṇe dīpaṅkarabuddhavaṃse vuttappakārāni dvattiṃsa pāṭihāriyāni nibbattiṃsu. So devatāhi katārakkhasaṃvidhāno dasannaṃ māsānaṃ accayena mātukucchito nikkhamitvā sabbasattuttaro uttarābhimukho sattapadavītihārena gantvā sabbā ca disā viloketvā āsabhiṃ vācaṃ nicchāresi – ‘‘aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthi dāni punabbhavo’’ti (dī. ni. 2.31; ma. ni. 3.207).

Tato kumārassa nāmakaraṇadivase nāmaṃ karontā ‘‘koṇḍañño’’ti nāmamakaṃsu. So hi bhagavā koṇḍaññagotto ahosi. Tassa kira tayo pāsādā ahesuṃ – rāma, surāma, subhanāmakā paramaramaṇīyā. Tesu tīṇi satasahassāni nāṭakitthīnaṃ naccagītavāditakusalānaṃ sabbakālaṃ paccupaṭṭhitāni ahesuṃ. Tassa rucidevī nāma {pb:P:0.0133} aggamahesī ahosi. Vijitaseno nāmassa putto ahosi. So dasavassasahassāni agāraṃ ajjhāvasi.

So pana jiṇṇabyādhimatapabbajite disvā ājaññarathena nikkhamitvā pabbajitvā dasa māse padhānacariyaṃ cari. Koṇḍaññakumāraṃ pana pabbajantaṃ dasa janakoṭiyo anupabbajiṃsu. So tehi parivuto dasa māse padhānacariyaṃ caritvā visākhapuṇṇamāya sunandagāme samasahitaghanapayodharāya yasodharāya nāma seṭṭhidhītāya dinnaṃ paramamadhuraṃ madhupāyāsaṃ paribhuñjitvā phalapallavaṅkurasamalaṅkate {pb:V:0.0152} sālavane divāvihāraṃ vītināmetvā {pb:M:0.0161} sāyanhasamaye gaṇaṃ pahāya sunandakājīvakena dinnā aṭṭha tiṇamuṭṭhiyo gahetvā sālakalyāṇirukkhaṃ tikkhattuṃ padakkhiṇaṃ katvā pubbadisābhāgaṃ oloketvā bodhirukkhaṃ piṭṭhito katvā aṭṭhapaṇṇāsahatthavitthataṃ tiṇasantharaṃ santharitvā pallaṅkaṃ ābhujitvā caturaṅgavīriyaṃ adhiṭṭhāya mārabalaṃ vidhamitvā rattiyā paṭhamayāme pubbenivāsānussatiñāṇaṃ visodhetvā majjhimayāme dibbacakkhuṃ visodhetvā pacchimayāme paccayākāraṃ sammasitvā ānāpānacatutthajjhānato vuṭṭhāya pañcasu khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇaṃ vipassanaṃ vaḍḍhetvā cattāri maggañāṇāni cattāri ca phalañāṇāni catasso paṭisambhidā catuyoniparicchedakañāṇaṃ pañcagatiparicchedakañāṇaṃ cha asādhāraṇañāṇāni sakale ca buddhaguṇe paṭivijjhitvā paripuṇṇasaṅkappo bodhimūle nisinnova –

::gatha1
‘‘Anekajātisaṃsāraṃ, sandhāvissaṃ anibbisaṃ;
::

::gathalast
Gahakāraṃ gavesanto, dukkhā jāti punappunaṃ.
::

::gatha1
‘‘Gahakāraka diṭṭhosi, puna gehaṃ na kāhasi;
::

::gatha2
Sabbā te phāsukā bhaggā, gahakūṭaṃ visaṅkhataṃ;
::

::gathalast
Visaṅkhāragataṃ cittaṃ, taṇhānaṃ khayamajjhagā. (dha. pa. 153-154);
::

::gatha1
‘‘Ayoghanahatasseva, jalato jātavedaso;
::

::gathalast
Anupubbūpasantassa, yathā na ñāyate gati.
::

::gatha1
‘‘Evaṃ sammā vimuttānaṃ, kāmabandhoghatārinaṃ;
::

::gathalast
Paññāpetuṃ gatī natthi, pattānaṃ acalaṃ sukha’’nti. (udā. 80) –
::

::unindented
Evaṃ udānaṃ udānetvā sattasattāhaṃ bodhimūleyeva phalasamāpattisukhena vītināmetvā aṭṭhame sattāhe brahmuno ajjhesanaṃ paṭicca – ‘‘kassa nu kho ahaṃ paṭhamaṃ dhammaṃ deseyya’’nti (ma. ni. 1.284; 2.341; mahāva. 10) upadhārento attanā saddhiṃ pabbajitā dasa bhikkhukoṭiyo addasa. ‘‘Ime pana kulaputtā samupacitakusalamūlā maṃ pabbajantaṃ {pb:P:0.0134} anupabbajitā mayā saddhiṃ padhānaṃ caritvā maṃ upaṭṭhahiṃsu, handāhaṃ imesaṃ sabbapaṭhamaṃ dhammaṃ deseyya’’nti {pb:V:0.0153} evaṃ upadhāretvā – ‘‘idāni pana te kattha vasantī’’ti olokento – ‘‘ito aṭṭhārasayojanike {pb:M:0.0162} arundhavatīnagare devavane viharantī’’ti disvā – ‘‘tesaṃ dhammaṃ desetuṃ gamissāmī’’ti pattacīvaramādāya seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya, evameva bodhimūle antarahito devavane pāturahosi.
::

Tasmiñca samaye tā dasa bhikkhukoṭiyo arundhavatīnagaraṃ upanissāya devavane viharanti. Te pana bhikkhū dasabalaṃ dūratova āgacchantaṃ disvā pasannamānasā paccuggantvā, bhagavato pattacīvaraṃ paṭiggahetvā, buddhāsanaṃ paññāpetvā, satthu gāravaṃ katvā, bhagavantaṃ vanditvā, parivāretvā ekamantaṃ nisīdiṃsu. Tatra koṇḍañño dasabalo munigaṇaparivuto buddhāsane nisinno tidasagaṇaparivuto dasasatanayano viya vimalagaganatalagato saradasamayarajanikaro viya tārāgaṇaparivuto puṇṇacando viya virocittha. Atha satthā tesaṃ sabbabuddhanisevitaṃ anuttaraṃ tiparivaṭṭaṃ dvādasākāraṃ **dhammacakkappavattanasuttantaṃ** kathetvā dasabhikkhukoṭippamukhā satasahassadevamanussakoṭiyo dhammāmataṃ pāyesi. Tena vuttaṃ –

::hangnum
1\.
::

::gatha1
‘‘Dīpaṅkarassa aparena, koṇḍañño nāma nāyako;
::

::gathalast
Anantatejo amitayaso, appameyyo durāsado.
::

::hangnum
2\.
::

::gatha1
‘‘Dharaṇūpamo khamanena, sīlena sāgarūpamo;
::

::gathalast
Samādhinā merūpamo, ñāṇena gaganūpamo.
::

::hangnum
3\.
::

::gatha1
‘‘Indriyabalabojjhaṅga-maggasaccappakāsanaṃ;
::

::gathalast
Pakāsesi sadā buddho hitāya sabbapāṇinaṃ.
::

::hangnum
4\.
::

::gatha1
‘‘Dhammacakkaṃ pavattente, koṇḍaññe lokanāyake;
::

::gathalast
Koṭisatasahassānaṃ, paṭhamābhisamayo ahū’’ti.
::

Tattha **dīpaṅkarassa aparenā**ti dīpaṅkarassa satthuno aparabhāgeti attho. **Koṇḍañño nāmā**ti attano gottavasena samadhigatanāmadheyyo. **Nāyako**ti vināyako. **Anantatejo**ti attano sīlaguṇañāṇapuññatejena anantatejo. Heṭṭhato avīci upari bhavaggaṃ tiriyato anantā lokadhātuyo etthantare ekapuggalopi {pb:P:0.0135} tassa {pb:M:0.0163} mukhaṃ oloketvā ṭhātuṃ samattho nāma natthi. Tena vuttaṃ {pb:V:0.0154} ‘‘anantatejo’’ti. **Amitayaso**ti anantaparivāro. Tassa hi bhagavato vassasatasahassāni yāva parinibbānasamayaṃ etthantare bhikkhuparisāya gaṇanaparicchedo nāma nāhosi. Tasmā ‘‘amitayaso’’ti vuccati. Amitaguṇakittipi ‘‘amitayaso’’ti vuccati. **Appameyyo**ti guṇagaṇaparimāṇavasena nappameyyoti appameyyo. Yathāha –

::gatha1
‘‘Buddhopi buddhassa bhaṇeyya vaṇṇaṃ, kappampi ce aññamabhāsamāno;
::

::gathalast
Khīyetha kappo ciradīghamantare, vaṇṇo na khīyetha tathāgatassā’’ti. (dī. ni. aṭṭha. 1.304; 3.141; ma. ni. aṭṭha. 2.425; udā. aṭṭha. 53; cariyā. aṭṭha. nidānakathā);
::

Tasmā appameyyaguṇagaṇattā ‘‘appameyyo’’ti vuccati. **Durāsado**ti durupasaṅkamanīyo, āsajja ghaṭṭetvā upasaṅkamitumasakkuṇeyyabhāvato durāsado, durabhibhavanīyoti attho.

**Dharaṇūpamo**ti dharaṇīsamo. **Khamanenā**ti khantiyā, catunahutādhikadviyojanasatasahassabahalā mahāpathavī viya pakativātena lābhālābhaiṭṭhāniṭṭhādīhi akampanabhāvato ‘‘dharaṇūpamo’’ti vuccati. **Sīlena sāgarūpamo**ti sīlasaṃvarena velānātikkamanabhāvena sāgarasamo. ‘‘Mahāsamuddo, bhikkhave, ṭhitadhammo velaṃ nātivattatī’’ti (a. ni. 8.19; cūḷava. 384; mi. pa. 6.2.10) hi vuttaṃ.

**Samādhinā merūpamo**ti samādhipaṭipakkhabhūtadhammajanitakampābhāvato merunā girivarena samo, sadisoti attho. Merugirivaro viya thiratarasarīroti vā. **Ñāṇena gaganūpamo**ti ettha bhagavato ñāṇassa anantabhāvena anantākāsena upamā katā. Cattāri anantāni vuttāni bhagavatā. Yathāha –

::gatha1
‘‘Sattakāyo ca ākāso, cakkavāḷā canantakā;
::

::gathalast
Buddhañāṇaṃ appameyyaṃ, na sakkā ete vijānitu’’nti. (bu. vaṃ. 1.64);
::

Tasmā anantassa ñāṇassa anantena ākāsena upamā katāti.

**Indriyabalabojjhaṅgamaggasaccappakāsana**nti {pb:M:0.0164} etesaṃ indriyabalabojjhaṅgamaggasaccānaṃ gahaṇena satipaṭṭhānasammappadhāniddhipādāpi gahitāva honti. Tasmā indriyādīnaṃ catusaṅkhepānaṃ vasena sattattiṃsabodhipakkhiyadhammānaṃ {pb:V:0.0155} pakāsanadhammaṃ pakāsesi, desesīti attho. **Hitāyā**ti hitatthaṃ. **Dhammacakkaṃ** {pb:P:0.0136} **pavattente**ti desanāñāṇe pavattiyamāne.

Tato aparabhāge mahāmaṅgalasamāgame dasasu cakkavāḷasahassesu devatāyo sukhume attabhāve māpetvā imasmiññeva cakkavāḷe sannipatiṃsu. Tattha kira aññataro devaputto koṇḍaññadasabalaṃ maṅgalapañhaṃ pucchi. Tassa bhagavā maṅgalāni kathesi. Tattha navutikoṭisahassāni arahattaṃ pāpuṇiṃsu. Sotāpannādīnaṃ gaṇanaparicchedo nāma nāhosi. Tena vuttaṃ –

::hangnum
5\.
::

::gatha1
‘‘Tato parampi desente, naramarūnaṃ samāgame;
::

::gathalast
Navutikoṭisahassānaṃ, dutiyābhisamayo ahū’’ti.
::

Tattha **tato parampī**ti tato aparabhāgepi. **Desente**ti bhagavati dhammaṃ desente. **Naramarūna**nti narānañceva amarānañca, yadā pana bhagavā gaganatale titthiyamānamaddanaṃ yamakapāṭihāriyaṃ karonto dhammaṃ desesi tadā asītikoṭisahassāni arahattaṃ pāpuṇiṃsu. Tīsu phalesu patiṭṭhitā gaṇanapathaṃ vītivattā. Tena vuttaṃ –

::hangnum
6\.
::

::gatha1
‘‘Titthiye abhimaddanto, yadā dhammamadesayi;
::

::gathalast
Asītikoṭisahassānaṃ, tatiyābhisamayo ahū’’ti.
::

Tattha tadā-saddaṃ ānetvā attho daṭṭhabbo. Yadā bhagavā dhammaṃ desesi, tadā asītikoṭisahassānaṃ dhammābhisamayo ahūti.

Koṇḍañño kira satthā abhisambodhiṃ patvā paṭhamavassaṃ candavatīnagaraṃ upanissāya candārāme vihāsi. Tattha sucindharassa nāma brāhmaṇamahāsālassa putto bhaddamāṇavo nāma yasodharabrāhmaṇassa putto subhaddamāṇavo ca koṇḍaññassa buddhassa sammukhā dhammadesanaṃ sutvā pasannamānasā dasahi māṇavakasahassehi saddhiṃ tassa santike pabbajitvā arahattaṃ pāpuṇiṃsu.

Atha {pb:M:0.0165} koṇḍañño satthā jeṭṭhamāsapuṇṇamāya subhaddattherappamukhena koṭisatasahassena parivuto pātimokkhamuddisi, so paṭhamo sannipāto ahosi. Tato aparabhāge koṇḍaññasatthuno putte vijitasene {pb:V:0.0156} nāma arahattaṃ patte taṃpamukhassa koṭisahassassa majjhe bhagavā pātimokkhaṃ uddisi, so dutiyo sannipāto ahosi. Athāparena samayena dasabalo janapadacārikaṃ caranto udenarājānaṃ nāma navutikoṭijanaparivāraṃ pabbājesi saddhiṃ tāya parisāya. Tasmiṃ pana arahattaṃ patte taṃpamukhehi navutiyā arahantakoṭīhi bhagavā parivuto pātimokkhaṃ uddisi, so tatiyo sannipāto ahosi. Tena vuttaṃ –

::hangnum
7\.
::

::gatha1
‘‘Sannipātā tayo āsuṃ, koṇḍaññassa mahesino;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
8\.
::

::gatha1
‘‘Koṭisatasahassānaṃ, paṭhamo āsi samāgamo;
::

::gathalast
Dutiyo koṭisahassānaṃ, tatiyo navutikoṭina’’nti.
::

Tadā {pb:P:0.0137} kira amhākaṃ bodhisatto vijitāvī nāma cakkavattī hutvā candavatīnagare paṭivasati. So kira anekanaravaraparivuto salilanidhinivasanaṃ sameruyugandharaṃ aparimitavasudharaṃ vasundharaṃ adaṇḍena asatthena dhammena paripāleti. Atha koṇḍañño buddhopi koṭisatasahassakhīṇāsavaparivuto janapadacārikaṃ caramāno anupubbena candavatīnagaraṃ sampāpuṇi.

So vijitāvī kira rājā – ‘‘sammāsambuddho kira amhākaṃ nagaraṃ anuppatto’’ti sutvā paccuggantvā bhagavato vasanaṭṭhānaṃ saṃvidahitvā svātanāya saddhiṃ bhikkhusaṅghena nimantetvā punadivase bhattavidhiṃ suṭṭhu paṭiyādetvā koṭisatasahassasaṅkhassa buddhappamukhassa bhikkhusaṅghassa mahādānaṃ adāsi. Bodhisatto bhagavantaṃ bhojetvā anumodanāvasāne – ‘‘bhante, temāsaṃ mahājanasaṅgahaṃ karonto idheva vasathā’’ti yācitvā tayo māse nirantaraṃ buddhappamukhassa bhikkhusaṅghassa asadisamahādānaṃ adāsi.

Atha satthā bodhisattaṃ – ‘‘anāgate gotamo nāma buddho bhavissatī’’ti byākaritvā dhammamassa desesi. So satthu dhammakathaṃ sutvā {pb:M:0.0166} rajjaṃ niyyātetvā pabbajitvā tīṇi piṭakāni uggahetvā aṭṭha samāpattiyo pañca ca abhiññāyo uppādetvā aparihīnajjhāno brahmaloke nibbatti. Tena vuttaṃ –

::hangnum
9\.
::

::gatha1
‘‘Ahaṃ {pb:V:0.0157} tena samayena, vijitāvī nāma khattiyo;
::

::gathalast
Samuddaṃ antamantena, issariyaṃ vattayāmahaṃ.
::

::hangnum
10\.
::

::gatha1
‘‘Koṭisatasahassānaṃ, vimalānaṃ mahesinaṃ;
::

::gathalast
Saha lokagganāthena, paramannena tappayiṃ.
::

::hangnum
11\.
::

::gatha1
‘‘Sopi maṃ buddho byākāsi, koṇḍañño lokanāyako;
::

::gathalast
Aparimeyyito kappe, buddho loke bhavissati.
::

::hangnum
12\.
::

::gatha1
‘‘Padhānaṃ padahitvāna, katvā dukkarakārikaṃ;
::

::gathalast
Assatthamūle sambuddho, bujjhissati mahāyaso.
::

::hangnum
13\.
::

::gatha1
‘‘Imassa janikā mātā, māyā nāma bhavissati;
::

::gathalast
Pitā suddhodano nāma, ayaṃ hessati gotamo.
::

::hangnum
14\.
::

::gatha1
‘‘Kolito upatisso ca, aggā hessanti sāvakā;
::

::gathalast
Ānando nāmupaṭṭhāko, upaṭṭhissati taṃ jinaṃ.
::

::hangnum
15\.
::

::gatha1
‘‘Khemā uppalavaṇṇā ca, aggā hessanti sāvikā;
::

::gathalast
Bodhi tassa bhagavato, assatthoti pavuccati.
::

::hangnum
16\.
::

::gatha1
‘‘Citto ca hatthāḷavako, aggā hessantupaṭṭhakā;
::

::gatha2
Nandamātā ca uttarā, aggā hessantupaṭṭhikā;
::

::gathalast
Āyu vassasataṃ tassa, gotamassa yasassino.
::

::hangnum
17\.
::

::gatha1
‘‘Idaṃ {pb:P:0.0138} sutvāna vacanaṃ, asamassa mahesino;
::

::gathalast
Āmoditā naramarū, buddhabījaṃ kira ayaṃ.
::

::hangnum
18\.
::

::gatha1
‘‘Ukkuṭṭhisaddā vattanti, apphoṭenti hasanti ca;
::

::gathalast
Katañjalī namassanti, dasasahassidevatā.
::

::hangnum
19\.
::

::gatha1
‘‘Yadimassa {pb:M:0.0167}{pb:V:0.0158} lokanāthassa, virajjhissāma sāsanaṃ;
::

::gathalast
Anāgatamhi addhāne, hessāma sammukhā imaṃ.
::

::hangnum
20\.
::

::gatha1
‘‘Yathā manussā nadiṃ tarantā, paṭititthaṃ virajjhiya;
::

::gathalast
Heṭṭhātitthe gahetvāna, uttaranti mahānadiṃ.
::

::hangnum
21\.
::

::gatha1
‘‘Evameva mayaṃ sabbe, yadi muñcāmimaṃ jinaṃ;
::

::gathalast
Anāgatamhi addhāne, hessāma sammukhā imaṃ.
::

::hangnum
22\.
::

::gatha1
‘‘Tassāhaṃ vacanaṃ sutvā, bhiyyo cittaṃ pasādayiṃ;
::

::gatha2
Tameva atthaṃ sādhento, mahārajjaṃ jine adaṃ;
::

::gathalast
Mahārajjaṃ daditvāna, pabbajiṃ tassa santike.
::

::hangnum
23\.
::

::gatha1
‘‘Suttantaṃ vinayaṃ cāpi, navaṅgaṃ satthusāsanaṃ;
::

::gathalast
Sabbaṃ pariyāpuṇitvāna, sobhayiṃ jinasāsanaṃ.
::

::hangnum
24\.
::

::gatha1
‘‘Tatthappamatto viharanto, nisajjaṭṭhānacaṅkame;
::

::gathalast
Abhiññāpāramiṃ gantvā, brahmalokamagañchaha’’nti.
::

Tattha **ahaṃ tena samayenā**ti ahaṃ tasmiṃ samaye. **Vijitāvī nāmā**ti evaṃnāmako cakkavattirājā ahosiṃ. **Samuddaṃ antamantenā**ti ettha cakkavāḷapabbataṃ sīmaṃ mariyādaṃ katvā ṭhitaṃ samuddaṃ antaṃ katvā issariyaṃ vattayāmīti attho. Ettāvatā na pākaṭaṃ hoti.

Rājā kira cakkavattī cakkaratanānubhāvena vāmapassena sineruṃ katvā samuddassa uparibhāgena aṭṭhayojanasahassappamāṇaṃ pubbavidehaṃ gacchati. Tattha rājā cakkavattī – ‘‘pāṇo na hantabbo, adinnaṃ nādātabbaṃ, kāmesumicchā na caritabbā, musā na bhāsitabbā, majjaṃ na pātabbaṃ, yathābhuttañca bhuñjathā’’ti (dī. ni. 2.244; 3.85; ma. ni. 3.257) ovādaṃ deti. Evaṃ ovāde dinne taṃ cakkaratanaṃ vehāsaṃ abbhuggantvā puratthimaṃ samuddaṃ ajjhogāhati. Yathā yathā ca taṃ ajjhogāhati, tathā tathā saṃkhittaūmivipphāraṃ hutvā ogacchamānaṃ mahāsamuddasalilaṃ yojanamattaṃ oggantvā antosamuddaṃ ubhosu {pb:P:0.0139} passesu veḷuriyamaṇibhitti {pb:V:0.0159} viya paramadassanīyaṃ hutvā tiṭṭhati, evaṃ puratthimasāgarapariyantaṃ gantvā taṃ cakkaratanaṃ paṭinivattati. Paṭinivattamāne ca tasmiṃ sā {pb:M:0.0168} parisā aggato hoti, majjhe rājā cakkavattī ante cakkaratanaṃ hoti. Tampi jalaṃ jalantena viyogaṃ asahamānamiva nemimaṇḍalapariyantaṃ abhihanantameva tīramupagacchati.

Evaṃ rājā cakkavattī puratthimasamuddapariyantaṃ pubbavidehaṃ abhivijinitvā dakkhiṇasamuddapariyantaṃ jambudīpaṃ vijetukāmo cakkaratanadesitena maggena dakkhiṇasamuddābhimukho gacchati. Taṃ dasasahassayojanappamāṇaṃ jambudīpaṃ abhivijinitvā dakkhiṇasamuddato paccuttaritvā sattayojanasahassappamāṇaṃ aparagoyānaṃ vijetuṃ heṭṭhā vuttanayeneva gantvā tampi sāgarapariyantaṃ abhivijinitvā pacchimasamuddatopi uttaritvā aṭṭhayojanasahassappamāṇaṃ uttarakuruṃ vijetuṃ tatheva gantvā taṃ samuddapariyantaṃ katvā tatheva abhivijiya uttarasamuddatopi paccuttarati. Ettāvatā raññā cakkavattinā sāgarapariyantāya pathaviyā issariyaṃ adhigataṃ hoti. Tena vuttaṃ **samuddaṃ antamantena, issariyaṃ vattayāmaha’’**nti.

**Koṭisatasahassāna**nti koṭisatasahassāni. Ayameva vā pāṭho. **Vimalāna**nti khīṇāsavānaṃ. **Saha lokagganāthenā**ti saddhiṃ dasabalena koṭisatasahassānanti attho. **Paramannenā**ti paṇītena annena. **Tappayi**nti tappesiṃ. **Aparimeyyito kappe**ti ito paṭṭhāya satasahassakappādhikāni tīṇi asaṅkhyeyyāni atikkamitvā ekasmiṃ bhaddakappeti attho.

**Padhāna**nti vīriyaṃ. **Tameva atthaṃ sādhento**ti tameva buddhakārakamatthaṃ dānapāramiṃ pūrento sādhento nipphādentoti attho. **Mahārajja**nti cakkavattirajjaṃ. **Jine**ti bhagavati, sampadānatthe vā bhummaṃ daṭṭhabbaṃ. **Ada**nti adāsiṃ. Evamatthaṃ sādhentoti iminā sambandho daṭṭhabbo. ‘‘Mahārajjaṃ jine dadi’’nti paṭhanti keci. **Daditvānā**ti cajitvā. **Suttanta**nti suttantapiṭakaṃ. **Vinaya**nti vinayapiṭakaṃ. **Navaṅga**nti suttageyyādinavaṅgaṃ. **Sobhayiṃ jinasāsana**nti āgamādhigamehi lokiyehi samalaṅkariṃ. **Tatthā**ti tassa bhagavato sāsane. **Appamatto**ti satisampanno. **Brahmalokamagañchaha**nti {pb:P:0.0140} brahmalokaṃ agañchiṃ ahaṃ.

Imassa pana **koṇḍaññabuddhassa** rammavatī nāma nagaraṃ ahosi, sunando nāma rājā pitā, sujātā nāma devī mātā, bhaddo ca subhaddo ca dve {pb:M:0.0169} aggasāvakā, anuruddho nāmupaṭṭhāko, tissā ca upatissā ca dve aggasāvikā, sālakalyāṇirukkho bodhi, aṭṭhāsītihatthubbedhaṃ sarīraṃ{pb:V:0.0160}, vassasatasahassāni āyuppamāṇaṃ ahosi, tassa rucidevī nāma aggamahesī ahosi, vijitaseno nāmassa putto, cando nāmupaṭṭhāko rājā. Candārāme kira vasīti. Tena vuttaṃ –

::hangnum
25\.
::

::gatha1
‘‘Nagaraṃ rammavatī nāma, sunando nāma khattiyo;
::

::gathalast
Sujātā nāma janikā, koṇḍaññassa mahesino.
::

::hangnum
30\.
::

::gatha1
‘‘Bhaddo ceva subhaddo ca, ahesuṃ aggasāvakā;
::

::gathalast
Anuruddho nāmupaṭṭhāko, koṇḍaññassa mahesino.
::

::hangnum
31\.
::

::gatha1
‘‘Tissā ca upatissā ca, ahesuṃ aggasāvikā;
::

::gathalast
Sālakalyāṇiko bodhi, koṇḍaññassa mahesino.
::

::hangnum
33\.
::

::gatha1
‘‘So aṭṭhāsīti hatthāni, accuggato mahāmuni;
::

::gathalast
Sobhate uḷurājāva, sūriyo majjhanhike yathā.
::

::hangnum
34\.
::

::gatha1
‘‘Vassasatasahassāni, āyu vijjati tāvade;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
35\.
::

::gatha1
‘‘Khīṇāsavehi vimalehi, vicittā āsi medanī;
::

::gathalast
Yathā hi gaganamuḷūbhi, evaṃ so upasobhatha.
::

::hangnum
36\.
::

::gatha1
‘‘Tepi nāgā appameyyā, asaṅkhobhā durāsadā;
::

::gathalast
Vijjupātaṃva dassetvā, nibbutā te mahāyasā.
::

::hangnum
37\.
::

::gatha1
‘‘Sā ca atuliyā jinassa iddhi, ñāṇaparibhāvito ca samādhi;
::

::gathalast
Sabbaṃ tamantarahitaṃ, nanu rittā sabbasaṅkhārā’’ti.
::

Tattha **sālakalyāṇiko**ti sālakalyāṇirukkho, so buddhakāle ceva cakkavattikāle ca nibbattati, nāññadā. So ekāheneva uṭṭhāti kira. **Khīṇāsavehi vimalehi, vicittā āsi medanī**ti ayaṃ medanī khīṇāsavehi ekakāsāvapajjotā vicittā paramadassanīyā ahosi. **Yathā** {pb:V:0.0161} **hī**ti opammatthe nipāto. **Uḷūbhī**ti {pb:P:0.0141} nakkhattehi, tārāgaṇehi {pb:M:0.0170} gaganatalaṃ viya khīṇāsavehi vicittā ayaṃ medanī sobhitthāti attho.

**Asaṅkhobhā**ti aṭṭhahi lokadhammehi akkhobhā avikārā. **Vijjupātaṃva dassetvā**ti vijjupātaṃ viya dassayitvā, ‘‘vijjuppātaṃvā’’tipi pāṭho. Koṇḍaññabuddhassa kira kāle parinibbāyamānā bhikkhū sattatālappamāṇamākāsamabbhuggantvā asitajaladharavivaragatā vijjulatā viya samantato vijjotamānā tejodhātuṃ samāpajjitvā nirupādānā dahanā viya parinibbāyiṃsu. Tena vuttaṃ ‘‘vijjupātaṃva dassetvā’’ti. **Atuliyā**ti atulyā asadisā. **Ñāṇaparibhāvito**ti ñāṇena vaḍḍhito. Sesagāthā heṭṭhā vuttanayattā uttānā evāti.

::gatha1
‘‘Koṇḍañño nāma sambuddho, candārāme manorame;
::

::gathalast
Nibbāyi cetiyo tassa, sattayojaniko kato.
::

::gatha1
‘‘Na heva dhātuyo tassa, satthuno, vikiriṃsu tā;
::

::gathalast
Ṭhitā ekaghanā hutvā, suvaṇṇapaṭimā viya’’.
::

Sakalajambudīpavāsino manussā samāgantvā sattayojanikaṃ sattaratanamayaṃ haritālamanosilāya mattikākiccaṃ telasappīhi udakakiccaṃ katvā niṭṭhāpesunti.

::centre
Koṇḍaññabuddhavaṃsavaṇṇanā niṭṭhitā.
::

::centre
Niṭṭhito dutiyo buddhavaṃso.
::

### 5. Maṅgalabuddhavaṃsavaṇṇanā

Koṇḍaññe {pb:V:0.0162} kira satthari parinibbute tassa sāsanaṃ vassasatasahassaṃ pavattittha. Buddhānubuddhānaṃ sāvakānaṃ antaradhānena sāsanamassa antaradhāyi. Koṇḍaññassa pana aparabhāge ekamasaṅkhyeyyamatikkamitvā ekasmiṃyeva kappe cattāro buddhā nibbattiṃsu **maṅgalo, sumano, revato, sobhito**ti. Tattha **maṅgalo** pana lokanāyako kappasatasahassādhikāni soḷasa asaṅkhyeyyāni pāramiyo pūretvā tusitapure nibbattitvā tattha yāvatāyukaṃ ṭhatvā pañcasu pubbanimittesu uppannesu buddhakolāhalaṃ nāma {pb:M:0.0171} udapādi, tadā dasasahassacakkavāḷe devatāyo ekasmiṃ cakkavāḷe sannipatitvā āyācanti –

::gatha1
‘‘Kālo {pb:P:0.0142} kho te mahāvīra, uppajja mātukucchiyaṃ;
::

::gathalast
Sadevakaṃ tārayanto, bujjhassu amataṃ pada’’nti. (bu. vaṃ. 1.67);
::

Evaṃ devehi āyācito katapañcavilokano tusitā kāyā cavitvā sabbanagaruttame uttaranagare anuttarassa uttarassa nāma rañño kule uttarāya nāma deviyā kucchismiṃ paṭisandhiṃ gaṇhi. Tadā anekāni pāṭihāriyāni pāturahuṃ. Tāni dīpaṅkarabuddhavaṃse vuttanayeneva veditabbāni. Tassā uttarāya kira mahādeviyā kucchismiṃ sabbalokamaṅgalassa maṅgalassa mahāsattassa paṭisandhiggahaṇato paṭṭhāya sarīrappabhā rattindivaṃ asītihatthappamāṇaṃ padesaṃ pharitvā candālokasūriyālokehi anabhibhavanīyā hutvā aṭṭhāsi. Sā ca aññenālokena vinā attano sarīrappabhāsamudayeneva andhakāraṃ vidhamitvā aṭṭhasaṭṭhiyā dhātīhi paricāriyamānā vicarati.

Sā kira devatāhi katārakkhā dasannaṃ māsānaṃ accayena paramasurabhikusumaphaladharasākhāviṭape kamalakuvalayasamalaṅkate ruru-sīha-byaggha-gaja-gavaya-mahiṃsapasadavividhamigagaṇavicarite paramaramaṇīye uttaramadhuruyyāne nāma maṅgaluyyāne maṅgalamahāpurisaṃ vijāyi{pb:V:0.0163}. So jātamattova mahāsatto sabbā disā viloketvā uttarābhimukho sattapadavītihārena gantvā āsabhiṃ vācaṃ nicchāresi. Tasmiñca khaṇe sakaladasasahassilokadhātūsu devatā dissamānasarīrā dibbamālādīhi samalaṅkatagattā tattha tattha ṭhatvā jayamaṅgalathutivacanāni sampavattesuṃ. Pāṭihāriyāni vuttanayāneva. Nāmaggahaṇadivase panassa lakkhaṇapāṭhakā sabbamaṅgalasampattiyā jātoti ‘‘maṅgalakumāro’’ tveva nāmaṃ kariṃsu.

Tassa kira yasavā rucimā sirimāti tayo pāsādā ahesuṃ. Yasavatīdevippamukhāni tiṃsanāṭakitthisahassāni ahesuṃ. Tattha mahāsatto navavassasahassāni dibbasukhasadisaṃ sukhaṃ anubhavitvā yasavatiyā aggamahesiyā kucchismiṃ sīlavaṃ nāma puttaṃ labhitvā cattāri nimittāni disvā alaṅkataṃ paṇḍaraṃ nāma sundaraturaṅgavaramāruyha mahābhinikkhamanaṃ nikkhamitvā {pb:M:0.0172} pabbaji. Taṃ pana pabbajantaṃ tisso manussakoṭiyo anupabbajiṃsu. Tehi parivuto mahāpuriso aṭṭha māse padhānacariyamacari.

Tato visākhapuṇṇamāya uttaragāme uttaraseṭṭhino dhītāya uttarāya nāma dinnaṃ pakkhittadibbojaṃ madhupāyāsaṃ paribhuñjitvā surabhikusumālaṅkate nīlobhāse manorame sālavane divāvihāraṃ vītināmetvā uttarena nāma ājīvakena dinnā aṭṭha tiṇamuṭṭhiyo gahetvā asitañjanagirisaṅkāsaṃ akkantavarakanakajālakūṭaṃva sītacchāyaṃ vividhamigagaṇasampātavirahitaṃ mandamāluteritāya ghanasākhāya samalaṅkataṃ naccantamiva pītiyā virocamānaṃ nāgabodhiṃ upasaṅkamitvā mattavaranāgagāmī nāgabodhiṃ padakkhiṇaṃ katvā pubbuttarapasse ṭhatvā aṭṭhapaṇṇāsahatthavitthataṃ tiṇasantharaṃ santharitvā tattha pallaṅkaṃ ābhujitvā caturaṅgasamannāgataṃ vīriyaṃ adhiṭṭhahitvā sabalaṃ mārabalaṃ viddhaṃsetvā pubbenivāsadibbacakkhuñāṇāni paṭilabhitvā paccayākārasammasanaṃ {pb:P:0.0143} katvā khandhesu aniccādivasena abhinivisitvā anukkamena anuttaraṃ sammāsambodhiṃ patvā –

::gatha1
‘‘Anekajātisaṃsāraṃ, sandhāvissaṃ anibbisaṃ;
::

::gathalast
Gahakāraṃ gavesanto, dukkhā jāti punappunaṃ.
::

::gatha1
‘‘Gahakāraka diṭṭhosi, puna gehaṃ na kāhasi;
::

::gatha2
Sabbā te phāsukā bhaggā, gahakūṭaṃ visaṅkhataṃ;
::

::gathalast
Visaṅkhāragataṃ cittaṃ, taṇhānaṃ khayamajjhagā’’ti. (dha. pa. 153-154) –
::

::unindented
Udānaṃ {pb:V:0.0164} udānesi.
::

Maṅgalassa pana sammāsambuddhassa aññehi buddhehi adhikatarā sarīrappabhā ahosi. Yathā pana aññesaṃ sammāsambuddhānaṃ samantā asītihatthappamāṇā vā byāmappamāṇā vā sarīrappabhā ahosi, na evaṃ tassa. Tassa pana bhagavato sarīrappabhā niccakālaṃ dasasahassilokadhātuṃ pharitvā aṭṭhāsi. Tarugirigharapākāraghaṭakavāṭādayo suvaṇṇapaṭṭapariyonaddhā viya ahesuṃ. Navutivassasatasahassāni āyu tassa ahosi. Ettakaṃ kālaṃ candasūriyatārakādīnaṃ pabhā natthi. Rattindivaparicchedo na paññāyittha. Divā sūriyālokena viya sattā niccaṃ buddhālokeneva sabbakammāni {pb:M:0.0173} karontā vicariṃsu. Sāyaṃ pupphanakakusumānaṃ pāto ca ravanakasakuṇādīnañca vasena loko rattindivaparicchedaṃ sallakkhesi.

Kiṃ pana aññesaṃ buddhānaṃ ayamānubhāvo natthīti? No natthi. Tepi hi ākaṅkhamānā dasasahassilokadhātuṃ tato vā bhiyyo ābhāya phareyyuṃ. Maṅgalassa pana bhagavato pubbapatthanāvasena aññesaṃ byāmappabhā viya sarīrappabhā niccameva dasasahassilokadhātuṃ pharitvā aṭṭhāsi. So kira bodhisattakāle vessantarattabhāvasadise attabhāve saputtadāro vaṅkapabbatasadise pabbate vasi. Atheko sabbajanaviheṭhako **kharadāṭhiko** nāma manussabhakkho mahesakkho yakkho mahāpurisassa dānajjhāsayataṃ sutvā brāhmaṇavaṇṇena upasaṅkamitvā mahāsattaṃ dve dārake yāci. Mahāsatto ‘‘dadāmi brāhmaṇassa puttake’’ti haṭṭhapahaṭṭho udakapariyantaṃ pathaviṃ kampento dve dārake adāsi. Atha kho yakkho tassa passantasseva mahāpurisassa taṃ brāhmaṇavaṇṇaṃ pahāya analajālapiṅgalavirūpanayano visamavirūpakuṭilabhīmadāṭho cipiṭakavirūpanāso kapilapharusadīghakeso navadaḍḍhatālakkhandhasadisakāyo hutvā te dārake muḷālakalāpaṃ viya gahetvā khādi. Mahāpurisassa yakkhaṃ oloketvā mukhe vivaṭamatte aggijālaṃ viya lohitadhāraṃ uggirantaṃ tassa mukhaṃ disvāpi kesaggamattampi domanassaṃ na uppajji. ‘‘Sudinnaṃ vata me dāna’’nti cintayato panassa sarīre mahantaṃ pītisomanassaṃ udapādi. So ‘‘imassa me nissandena anāgate iminā nīhārena rasmiyo nikkhamantū’’ti patthanamakāsi. Tassa taṃ patthanaṃ nissāya buddhabhūtassa sarīrato rasmiyo nikkhamitvā ettakaṃ ṭhānaṃ phariṃsu.

Aparampi pubbacariyaṃ tassa atthi. Ayaṃ kira bodhisattakāle ekassa buddhassa cetiyaṃ disvā – ‘‘imassa buddhassa mama {pb:P:0.0144} jīvitaṃ pariccajituṃ vaṭṭatī’’ti daṇḍadīpikāveṭhananiyāmena sakalasarīraṃ {pb:V:0.0165} veṭhāpetvā ratanamattamakuḷaṃ satasahassagghanikaṃ suvaṇṇapātiṃ sugandhasappissa pūrāpetvā tattha sahassavaṭṭiyo jāletvā taṃ sīsenādāya sakalasarīraṃ jālāpetvā jinacetiyaṃ padakkhiṇaṃ karonto sakalarattiṃ vītināmesi. Evaṃ yāva aruṇuggamanā vāyamantassa lomakūpamattampi usumaṃ na gaṇhi. Padumagabbhaṃ paviṭṭhakālo {pb:M:0.0174} viya ahosi. Dhammo hi nāmesa attānaṃ rakkhantaṃ rakkhati. Tenāha bhagavā –

::gatha1
‘‘Dhammo have rakkhati dhammacāriṃ, dhammo suciṇṇo sukhamāvahāti;
::

::gathalast
Esānisaṃso dhamme suciṇṇe, na duggatiṃ gacchati dhammacārī’’ti. (theragā. 303; jā. 1.10.102; 1.15.385);
::

Imassāpi kammassa nissandena tassa sarīrobhāso dasasahassilokadhātuṃ pharitvā aṭṭhāsi (dha. sa. aṭṭha. nidānakathā). Tena vuttaṃ –

::hangnum
1\.
::

::gatha1
‘‘Koṇḍaññassa aparena, maṅgalo nāma nāyako;
::

::gathalast
Tamaṃ loke nihantvāna, dhammokkamabhidhārayi.
::

::hangnum
2\.
::

::gatha1
‘‘Atulāsi pabhā tassa, jinehaññehi uttariṃ;
::

::gathalast
Candasūriyappabhaṃ hantvā, dasasahassī virocatī’’ti.
::

Tattha **tama**nti lokandhakārañca hadayatamañca. **Nihantvānā**ti abhibhavitvā. **Dhammokka**nti ettha ayaṃ pana **ukkā**-saddo suvaṇṇakāramūsādīsu anekesu atthesu dissati. Tathāhi ‘‘saṇḍāsena jātarūpaṃ gahetvā ukkāmukhe pakkhipeyyā’’ti (ma. ni. 3.360) āgataṭṭhāne suvaṇṇakārānaṃ mūsā ‘‘ukkā’’ti veditabbā. ‘‘Ukkaṃ bandheyya, ukkaṃ bandhitvā ukkāmukhaṃ ālimpeyyā’’ti āgataṭṭhāne kammārānaṃ aṅgārakapallaṃ. ‘‘Kammārānaṃ yathā ukkā, anto jhāyati no bahī’’ti (jā. 2.22.649) āgataṭṭhāne kammāruddhanaṃ. ‘‘Evaṃvipāko ukkāpāto bhavissatī’’ti (dī. ni. 1.24, 208) āgataṭṭhāne vāyuvego ‘‘ukkā’’ti vuccati. ‘‘Ukkāsu dhāriyamānāsū’’ti (dī. ni. 1.159) āgataṭṭhāne dīpikā ‘‘ukkā’’ti vuccati. Idhāpi dīpikā ukkāti adhippetā (ma. ni. aṭṭha. 1.76 ādayo). Tasmā idha dhammamayaṃ ukkaṃ abhidhārayi, avijjandhakārapaṭicchannassa avijjandhakārābhibhūtassa lokassa dhammamayaṃ ukkaṃ dhāresīti attho.

**Atulāsī**ti {pb:V:0.0166}{pb:P:0.0145} atulyā āsi. Ayameva vā pāṭho, aññehi buddhehi asadisā ahosīti attho. **Jinehaññehī**ti jinehi aññehi{pb:M:0.0175}. **Candasūriyappabhaṃ hantvā**ti candasūriyānaṃ pabhaṃ abhihantvā. **Dasasahassī virocatī**ti candasūriyālokaṃ vinā buddhālokeneva dasasahassī virocatīti attho.

Maṅgalasammāsambuddho pana adhigatabodhiñāṇo bodhimūleyeva sattasattāhāni vītināmetvā brahmuno dhammāyācanaṃ sampaṭicchitvā – ‘‘kassa nu kho ahaṃ imaṃ dhammaṃ deseyya’’nti (ma. ni. 1.284; 2.341; mahāva. 10) upadhārento attanā saha pabbajitānaṃ bhikkhūnaṃ tisso koṭiyo upanissayasampannaṃ addasa. Athassa etadahosi – ‘‘ime kulaputtā maṃ pabbajantaṃ anupabbajitā upanissayasampannā ca, te mayā visākhapuṇṇamāya vivekatthikena vissajjitā sirivaḍḍhananagaraṃ upanissāya sirivanagahanaṃ gantvā viharanti, handāhaṃ tattha gantvā dhammaṃ tesaṃ desessāmī’’ti attano pattacīvaraṃ gahetvā haṃsarājā viya gaganatalamabbhuggantvā sirivanagahane paccuṭṭhāsi. Te ca bhikkhū bhagavantaṃ vanditvā antevāsikavattaṃ dassetvā bhagavantaṃ parivāretvā nisīdiṃsu. Tesaṃ bhagavā sabbabuddhanisevitaṃ **dhammacakkappavattanasuttantaṃ** kathesi. Tato tisso bhikkhukoṭiyo arahattaṃ pāpuṇiṃsu. Devamanussānaṃ koṭisatasahassānaṃ dhammābhisamayo ahosi. Tena vuttaṃ –

::hangnum
3\.
::

::gatha1
‘‘Sopi buddho pakāsesi, caturo saccavaruttame;
::

::gathalast
Te te saccarasaṃ pītvā, vinodenti mahātamaṃ.
::

::hangnum
4\.
::

::gatha1
‘‘Patvāna bodhimatulaṃ, paṭhame dhammadesane;
::

::gathalast
Koṭisatasahassānaṃ, dhammābhisamayo ahū’’ti.
::

Tattha **caturo**ti cattāri. **Saccavaruttame**ti saccāni ca varāni ca saccavarāni, saccāni uttamānīti attho. ‘‘Cattāro saccavaruttame’’tipi pāṭho, tassa cattāri saccavarāni uttamānīti attho. **Te te**ti te te devamanussā buddhena bhagavatā vinītā. **Saccarasa**nti catusaccapaṭivedhāmatarasaṃ pivitvā. **Vinodenti mahātama**nti tena tena maggena pahātabbaṃ mohatamaṃ vinodenti, viddhaṃsentīti attho. **Patvānā**ti paṭivijjhitvā. **Bodhi**nti ettha panāyaṃ **bodhi**-saddo –

::gatha1
‘‘Magge {pb:M:0.0176}{pb:V:0.0167} phale ca nibbāne, rukkhe paññattiyaṃ tathā;
::

::gathalast
Sabbaññute ca ñāṇasmiṃ, bodhisaddo panāgato’’.
::

Tathā {pb:P:0.0146} hi panesa – ‘‘bodhi vuccati catūsu maggesu ñāṇa’’ntiādīsu (cūḷani. khaggavisāṇasuttaniddesa 121) magge āgato. ‘‘Upasamāya abhiññāya sambodhāya saṃvattatī’’ti (ma. ni. 1.33; 3.323; mahāva. 13; saṃ. ni. 5.1081; paṭi. ma. 2.30) ettha phale. ‘‘Patvāna bodhiṃ amataṃ asaṅkhata’’nti ettha nibbāne. ‘‘Antarā ca gayaṃ antarā ca bodhi’’nti (ma. ni. 1.285; 2.341; mahāva. 11) ettha assattharukkhe. ‘‘Bodhi kho rājakumāro bhoto gotamassa pāde sirasā vandatī’’ti ettha (ma. ni. 2.324; cūḷava. 268) paññattiyaṃ. ‘‘Pappoti bodhiṃ varabhūrimedhaso’’ti (dī. ni. 3.217) ettha sabbaññutaññāṇe. Idhāpi sabbaññutaññāṇe daṭṭhabbo. Arahattamaggañāṇepi vaṭṭati (ma. ni. aṭṭha. 1.13; udā. aṭṭha. 1; pārā. aṭṭha. 1.11; cariyā. aṭṭha. nidānakathā). **Atula**nti tularahitaṃ pamāṇātītaṃ, appamāṇanti attho. Sambodhiṃ patvā dhammaṃ desentassa tassa bhagavato paṭhame dhammadesaneti attho gahetabbo.

Yadā pana cittaṃ nāma nagaraṃ upanissāya viharanto campakarukkhamūle kaṇḍambarukkhamūle amhākaṃ bhagavā viya titthiyānaṃ mānamaddanaṃ yamakapāṭihāriyaṃ katvā surāsurayuvatiratisambhavane ruciranavakanakarajatamayavarabhavane tāvatiṃsabhavane pāricchattakarukkhamūle paṇḍukambalasilātale nisīditvā abhidhammaṃ kathesi, tadā koṭisatasahassānaṃ devatānaṃ dhammābhisamayo ahosi, ayaṃ dutiyo abhisamayo. Yadā pana sunando nāma cakkavattirājā surabhinagare pūritacakkavattivatto hutvā cakkaratanaṃ paṭilabhi. Taṃ kira maṅgaladasabale loke uppanne cakkaratanaṃ ṭhānā osakkitaṃ disvā sunando rājā vigatānando brāhmaṇe paripucchi – ‘‘imaṃ cakkaratanaṃ mama kusalena nibbattaṃ, kasmā ṭhānā osakkita’’nti? Tato te tassa rañño osakkanakāraṇaṃ byākariṃsu. ‘‘Cakkavattirañño āyukkhayena vā pabbajjūpagamanena vā buddhapātubhāvena vā cakkaratanaṃ ṭhānā osakkatīti vatvā tuyhaṃ pana, mahārāja, āyukkhayo natthi, atidīghāyuko tvaṃ, maṅgalo pana sammāsambuddho loke uppanno, tena te cakkaratanaṃ osakkita’’nti. Taṃ sutvā sunando cakkavattirājā saparijano {pb:M:0.0177} taṃ cakkaratanaṃ sirasā vanditvā āyāci – ‘‘yāvāhaṃ tavānubhāvena maṅgaladasabalaṃ sakkarissāmi, tāva tvaṃ mā antaradhāyassū’’ti. Atha naṃ cakkaratanaṃ yathāṭhāneyeva aṭṭhāsi.

Tato {pb:V:0.0168} samupāgatānando sunando cakkavattirājā chattiṃsayojanaparimaṇḍalāya parisāya parivuto sabbalokamaṅgalaṃ maṅgaladasabalaṃ upasaṅkamitvā sasāvakasaṅghaṃ satthāraṃ mahādānena santappetvā arahantānaṃ koṭisatasahassānaṃ kāsikavatthāni datvā tathāgatassa sabbaparikkhāre datvā sakalalokavimhayakaraṃ bhagavato pūjaṃ katvā maṅgalaṃ sabbalokanāthaṃ upasaṅkamitvā dasanakhasamodhānasamujjalaṃ {pb:P:0.0147} vimalakamalamakuḷasamamañjaliṃ sirasi katvā vanditvā dhammassavanatthāya ekamantaṃ nisīdi. Puttopi tassa anurājakumāro nāma tatheva nisīdi.

Tadā sunandacakkavattirājappamukhānaṃ tesaṃ bhagavā anupubbikathaṃ kathesi. Sunando cakkavattī saddhiṃ parisāya saha paṭisambhidāhi arahattaṃ pāpuṇi. Atha satthā tesaṃ pubbacariyaṃ olokento iddhimayapattacīvarassa upanissayaṃ disvā cakkajālasamalaṅkataṃ dakkhiṇahatthaṃ pasāretvā – ‘‘etha, bhikkhavo’’ti āha. Sabbe taṅkhaṇaṃyeva duvaṅgulakesā iddhimayapattacīvaradharā vassasaṭṭhikattherā viya ākappasampannā hutvā bhagavantaṃ parivārayiṃsu. Ayaṃ tatiyo abhisamayo ahosi. Tena vuttaṃ –

::hangnum
5\.
::

::gatha1
‘‘Surindadevabhavane, buddho dhammamadesayi;
::

::gathalast
Koṭisatasahassānaṃ, dutiyābhisamayo ahu.
::

::hangnum
6\.
::

::gatha1
‘‘Yadā sunando cakkavattī, sambuddhaṃ upasaṅkami;
::

::gathalast
Tadā āhani sambuddho, dhammabheriṃ varuttamaṃ.
::

::hangnum
7\.
::

::gatha1
‘‘Sunandassānucarā janatā, tadāsuṃ navutikoṭiyo;
::

::gathalast
Sabbepi te niravasesā, ahesuṃ ehibhikkhukā’’ti.
::

Tattha **surindadevabhavane**ti puna devindabhavaneti attho. **Dhamma**nti abhidhammaṃ. **Āhanī**ti abhihani. **Varuttama**nti varo bhagavā uttamaṃ dhammabherinti attho. **Anucarā**ti nibaddhacarā sevakā. **Āsu**nti ahesuṃ. ‘‘Tadāsi navutikoṭiyo’’tipi {pb:M:0.0178} pāṭho. Tassa janatā āsi, sā janatā kittakāti ce, navutikoṭiyoti attho.

Atha maṅgale kira lokanāthe mekhale pure viharante tasmiṃyeva pure sudevo ca dhammaseno ca māṇavakā māṇavakasahassaparivārā tassa bhagavato santike ehibhikkhupabbajjāya pabbajiṃsu{pb:V:0.0169}. Māghapuṇṇamāya dvīsu aggasāvakesu saparivāresu arahattaṃ pattesu satthā koṭisatasahassabhikkhugaṇamajjhe pātimokkhaṃ uddisi, ayaṃ paṭhamo sannipāto ahosi. Puna uttarārāme nāma anuttare ñātisamāgame pabbajitānaṃ koṭisatasahassānaṃ samāgame pātimokkhaṃ uddisi, ayaṃ dutiyo sannipāto ahosi. Sunandacakkavattibhikkhugaṇasamāgame navutikoṭisahassānaṃ bhikkhūnaṃ majjhe pātimokkhaṃ uddisi, ayaṃ tatiyo sannipāto ahosi. Tena vuttaṃ –

::hangnum
8\.
::

::gatha1
‘‘Sannipātā {pb:P:0.0148} tayo āsuṃ, maṅgalassa mahesino;
::

::gathalast
Koṭisatasahassānaṃ, paṭhamo āsi samāgamo.
::

::hangnum
9\.
::

::gatha1
‘‘Dutiyo koṭisatasahassānaṃ, tatiyo navutikoṭinaṃ;
::

::gathalast
Khīṇāsavānaṃ vimalānaṃ, tadā āsi samāgamo’’ti.
::

Tadā amhākaṃ bodhisatto surucibrāhmaṇagāme suruci nāma brāhmaṇo hutvā tiṇṇaṃ vedānaṃ pāragū sanighaṇḍukeṭubhānaṃ sākkharappabhedānaṃ itihāsapañcamānaṃ padako veyyākaraṇo lokāyatamahāpurisalakkhaṇesu anavayo ahosi. So satthāraṃ upasaṅkamitvā dasabalassa madhuradhammakathaṃ sutvā bhagavati pasīditvā saraṇaṃ gantvā – ‘‘sve mayhaṃ bhikkhaṃ gaṇhathā’’ti sasāvakasaṅghaṃ bhagavantaṃ nimantesi. So bhagavatā ‘‘brāhmaṇa, kittakehi bhikkhūhi te attho’’ti vutto – ‘‘kittakā pana vo, bhante, parivārā bhikkhū’’ti āha. Tadā paṭhamasannipātova hoti, tasmā ‘‘koṭisatasahassa’’nti vutte – ‘‘yadi evaṃ, bhante, sabbehipi saddhiṃ mayhaṃ bhikkhaṃ gaṇhathā’’ti nimantesi. Satthā adhivāsesi.

Brāhmaṇo bhagavantaṃ svātanāya nimantetvā attano gharaṃ gacchanto cintesi – ‘‘ahaṃ ettakānaṃ bhikkhūnaṃ yāgubhattavatthādīni dātuṃ sakkomi, nisīdanaṭṭhānaṃ {pb:M:0.0179} pana kathaṃ bhavissatī’’ti. Tassa kira sā cintanā caturāsītiyojanasahassappamāṇe merumatthake ṭhitassa devarājassa dasasatanayanassa paṇḍukambalasilāsanassa uṇhākāraṃ janesi. Atha sakko devarājā āsanassa uṇhabhāvaṃ disvā – ‘‘ko nu kho maṃ imamhā ṭhānā cāvetukāmo’’ti samuppannaparivitakko dibbena cakkhunā manussalokaṃ olokento mahāpurisaṃ disvā – ‘‘ayaṃ mahāsatto buddhappamukhaṃ bhikkhusaṅghaṃ nimantetvā tassa nisīdanatthāya cintesi, mayāpi tattha gantvā {pb:V:0.0170} puññakoṭṭhāsaṃ gahetuṃ vaṭṭatī’’ti vaḍḍhakīvaṇṇaṃ nimminitvā vāsipharasuhattho mahāpurisassa purato pāturahosi. So ‘‘atthi nu kho kassaci bhatiyā kattabbakamma’’nti āha.

Mahāsatto disvā ‘‘kiṃ kammaṃ kātuṃ sakkhissasī’’ti āha. ‘‘Mama ajānanasippaṃ nāma natthi, yo yo yaṃ yaṃ icchati maṇḍapaṃ vā pāsādaṃ vā aññaṃ vā kiñci nivesanādikaṃ, tassa tassa taṃ taṃ kātuṃ samatthomhī’’ti. ‘‘Tena hi mayhaṃ kammaṃ atthī’’ti. ‘‘Kiṃ, ayyā’’ti? ‘‘Svātanāya mayā koṭisatasahassabhikkhū nimantitā, tesaṃ nisīdanamaṇḍapaṃ karissasī’’ti? ‘‘Ahaṃ nāma kareyyaṃ, sace me bhatiṃ dātuṃ sakkhissathā’’ti. ‘‘Sakkhissāmi, tātā’’ti. ‘‘Yadi evaṃ, sādhu, karissāmī’’ti vatvā ekaṃ padesaṃ olokesi. So dvādasayojanappamāṇo padeso kasiṇamaṇḍalaṃ viya samatalo paramaramaṇīyo ahosi. Puna so ‘‘ettake ṭhāne sattaratanamayo daṭṭhabbasāramaṇḍo maṇḍapo uṭṭhahatū’’ti {pb:P:0.0149} cintetvā olokesi. Tato tāvadeva maṇḍapasadiso pathavitalaṃ bhinditvā maṇḍapo uṭṭhahi. Tassa sovaṇṇamayesu thambhesu rajatamayā ghaṭakā ahesuṃ, rajatamayesu thambhesu sovaṇṇamayā ghaṭakā, maṇitthambhesu pavāḷamayā ghaṭakā, pavāḷamayesu thambhesu maṇimayā ghaṭakā, sattaratanamayesu thambhesu sattaratanamayā ghaṭakā ahesuṃ.

Tato maṇḍapassa antarantarāpi kiṅkiṇikajālā olambatū’’ti olokesi, saha olokanena kiṅkiṇikajālā olambi, yassa mandavāteritassa pañcaṅgikasseva turiyassa paramamanoramo madhuro saddo niccharati, dibbasaṅgītivattanakālo viya ahosi. ‘‘Antarantarā dibbagandhadāmapupphadāmapattadāmasattaratanadāmāni olambantū’’ti cintesi, saha cintāya dāmāni olambiṃsu. ‘‘Koṭisatasahassasaṅkhānaṃ bhikkhūnaṃ āsanāni ca {pb:M:0.0180} kappiyamahagghapaccattharaṇāni ādhārakāni ca pathaviṃ bhinditvā uṭṭhahantū’’ti cintesi, tāvadeva uṭṭhahiṃsu. ‘‘Koṇe koṇe ekekā udakacāṭi uṭṭhahatū’’ti cintesi, taṅkhaṇaṃyeva udakacāṭiyo paramasītalena madhurena suvisuddhasugandhakappiyavārinā puṇṇā kadalipaṇṇapihitamukhā uṭṭhahiṃsu. So dasasatanayano ettakaṃ māpetvā brāhmaṇassa santikaṃ gantvā – ‘‘ehi, ayya, tava maṇḍapaṃ disvā mayhaṃ bhatiṃ dehī’’ti āha. Mahāpuriso gantvā taṃ maṇḍapaṃ olokesi. Tassa olokentasseva sakalasarīraṃ pañcavaṇṇāya pītiyā nirantaraṃ phuṭaṃ ahosi.

Athassa maṇḍapaṃ olokayato etadahosi – ‘‘nāyaṃ maṇḍapo manussabhūtena kato, mayhaṃ ajjhāsayaṃ mayhaṃ guṇaṃ āgamma addhā sakkassa devarañño bhavanaṃ uṇhaṃ ahosi, tato sakkena {pb:V:0.0171} devānamindena ayaṃ maṇḍapo nimmito’’ti. ‘‘Na kho pana me yuttaṃ evarūpe maṇḍape ekadivasaṃyeva dānaṃ dātuṃ, sattāhaṃ dassāmī’’ti cintesi. Bāhirakadānaṃ nāma tattakampi samānaṃ bodhisattānaṃ hadayaṃ tuṭṭhiṃ kātuṃ na sakkoti, alaṅkatasīsaṃ vā chinditvā añjitāni vā akkhīni uppāṭetvā hadayamaṃsaṃ vā ubbaṭṭetvā dinnakāle bodhisattānaṃ cāgaṃ nissāya tuṭṭhi nāma hoti. Amhākaṃ bodhisattassa hi **sivijātake** (jā. 1.15.52 ādayo) devasikaṃ pañcakahāpaṇasatasahassāni vissajjetvā catūsu nagaradvāresu nagaramajjheti pañcasu ṭhānesu dānaṃ dentassa taṃ dānaṃ cāgatuṭṭhiṃ uppādetuṃ nāsakkhi. Yadā panassa brāhmaṇavaṇṇena āgantvā sakko devarājā akkhīni yāci, tadā so tāni cakkhūni uppāṭetvā adāsi, dadamānasseva hāso uppajji, kesaggamattampi cittassa aññathattaṃ nāhosi. Evaṃ sabbaññubodhisattānaṃ bāhiradānaṃ nissāya titti nāma natthi. Tasmā sopi mahāpuriso – ‘‘mayā koṭisatasahassasaṅkhānaṃ bhikkhūnaṃ dānaṃ dātuṃ vaṭṭatī’’ti cintetvā tasmiṃ maṇḍape nisīdāpetvā sattāhaṃ gavapānaṃ nāma dānaṃ adāsi.

Ettha **gavapāna**nti {pb:P:0.0150} mahante mahante kolambe khīrassa pūretvā uddhanesu āropetvā ghanapākapakke khīre thokathoke taṇḍule pakkhipitvā pakkamadhusakkharacuṇṇasappīhi abhisaṅkhatabhojanaṃ vuccati. Idameva **catumadhurabhojana**ntipi vuccati. Manussāyeva pana parivisituṃ nāsakkhiṃsu. Devāpi {pb:M:0.0181} ekantarikā hutvā parivisiṃsu. Dvādasayojanappamāṇampi taṃ ṭhānaṃ te bhikkhū gaṇhituṃ nappahosiyeva, te pana bhikkhū attano attano anubhāvena nisīdiṃsu. Pariyosānadivase sabbesaṃ bhikkhūnaṃ patte dhovāpetvā bhesajjatthāya sappinavanītamadhuphāṇitādīnaṃ pūretvā ticīvarehi saddhiṃ adāsi. Tattha saṅghanavakabhikkhunā laddhacīvarasāṭakā satasahassagghanikā ahesuṃ.

Atha satthā anumodanaṃ karonto – ‘‘ayaṃ mahāpuriso evarūpaṃ mahādānaṃ adāsi, ko nu kho bhavissatī’’ti upadhārento – ‘‘anāgate kappasatasahassādhikānaṃ dvinnaṃ asaṅkhyeyyānaṃ matthake gotamo nāma buddho bhavissatī’’ti disvā tato mahāsattaṃ āmantetvā – ‘‘tvaṃ ettakaṃ nāma kālaṃ atikkamitvā gotamo nāma buddho bhavissasī’’ti byākāsi. Atha mahāpuriso bhagavato byākaraṇaṃ sutvā pamuditahadayo – ‘‘ahaṃ kira buddho bhavissāmi, na me gharāvāsena attho, pabbajissāmī’’ti cintetvā tathārūpaṃ sampattiṃ kheḷapiṇḍaṃ viya pahāya satthu santike pabbajitvā buddhavacanaṃ uggaṇhitvā abhiññā ca aṭṭha samāpattiyo ca nibbattetvā aparihīnajjhāno yāvatāyukaṃ ṭhatvā āyupariyosāne brahmaloke nibbatti. Tena vuttaṃ –

::hangnum
10\.
::

::gatha1
‘‘Ahaṃ {pb:V:0.0172} tena samayena, surucī nāma brāhmaṇo;
::

::gathalast
Ajjhāyako mantadharo, tiṇṇaṃ vedāna pāragū.
::

::hangnum
11\.
::

::gatha1
‘‘Tamahaṃ upasaṅkamma, saraṇaṃ gantvāna satthuno;
::

::gatha2
Sambuddhappamukhaṃ saṅghaṃ, gandhamālena pūjayiṃ;
::

::gathalast
Pūjetvā gandhamālena, gavapānena tappayiṃ.
::

::hangnum
12\.
::

::gatha1
‘‘Sopi maṃ buddho byākāsi, maṅgalo dvipaduttamo;
::

::gathalast
Aparimeyyito kappe, ayaṃ buddho bhavissati.
::

::hangnum
13\.
::

::gatha1
‘‘Padhānaṃ padahitvāna…pe… hessāma sammukhā ima’’nti. –
::

::unindented
Aṭṭha gāthā vitthāretabbā.
::

::hangnum
14\.
::

::gatha1
‘‘Tassāpi vacanaṃ sutvā, bhiyyo cittaṃ pasādayiṃ;
::

::gathalast
Uttariṃ vatamadhiṭṭhāsiṃ, dasapāramipūriyā.
::

::hangnum
15\.
::

::gatha1
‘‘Tadā {pb:M:0.0182}{pb:P:0.0151} pītimanubrūhanto, sambodhivarapattiyā;
::

::gathalast
Buddhe datvāna maṃ gehaṃ, pabbajiṃ tassa santike.
::

::hangnum
16\.
::

::gatha1
‘‘Suttantaṃ vinayaṃ cāpi, navaṅgaṃ satthusāsanaṃ;
::

::gathalast
Sabbaṃ pariyāpuṇitvā, sobhayiṃ jinasāsanaṃ.
::

::hangnum
17\.
::

::gatha1
‘‘Tatthappamatto viharanto, brahmaṃ bhāvetva bhāvanaṃ;
::

::gathalast
Abhiññāpāramiṃ gantvā, brahmalokamagañchaha’’nti.
::

Tattha **gandhamālenā**ti gandhehi ceva mālehi ca. **Gavapānenā**ti idaṃ vuttameva. ‘‘Ghatapānenā’’tipi keci paṭhanti. **Tappayi**nti tappesiṃ. **Uttariṃ vatamadhiṭṭhāsi**nti bhiyyopi vatamadhiṭṭhāsiṃ. **Dasapāramipūriyā**ti dasannaṃ pāramīnaṃ pūraṇatthāya. **Pīti**nti hadayatuṭṭhiṃ. **Anubrūhanto**ti vaḍḍhento. **Sambodhivarapattiyā**ti buddhattappattiyā. **Buddhe datvānā**ti buddhassa pariccajitvā{pb:V:0.0173}. **Maṃ geha**nti mama gehaṃ, sabbaṃ sāpateyyaṃ catupaccayatthāya buddhassa bhagavato pariccajitvāti attho. **Tatthā**ti tasmiṃ buddhasāsane. **Brahma**nti brahmavihārabhāvanaṃ bhāvetvā.

**Maṅgalassa** pana bhagavato nagaraṃ uttaraṃ nāma ahosi, pitāpissa uttaro nāma rājā khattiyo, mātāpi uttarā nāma, sudevo ca dhammaseno ca dve aggasāvakā, pālito nāma upaṭṭhāko, sīvalā ca asokā ca dve aggasāvikā, nāgarukkho bodhi, aṭṭhāsītihatthubbedhaṃ sarīraṃ ahosi, navutivassasahassaṃ āyuparimāṇaṃ, bhariyā panassa yasavatī nāma, sīvalo nāma putto, assayānena nikkhami. Uttarārāme vasi. Uttaro nāma upaṭṭhāko, tasmiṃ pana navutivassasahassāni ṭhatvā parinibbute bhagavati ekappahāreneva dasacakkavāḷasahassāni ekandhakārāni ahesuṃ. Sabbacakkavāḷesu manussānaṃ mahantaṃ ārodanaparidevanaṃ ahosi. Tena vuttaṃ –

::hangnum
18\.
::

::gatha1
‘‘Uttaraṃ nāma nagaraṃ, uttaro nāma khattiyo;
::

::gathalast
Uttarā nāma janikā, maṅgalassa mahesino.
::

::hangnum
23\.
::

::gatha1
‘‘Sudevo dhammaseno ca, ahesuṃ aggasāvakā;
::

::gathalast
Pālito nāmupaṭṭhāko, maṅgalassa mahesino.
::

::hangnum
24\.
::

::gatha1
‘‘Sīvalā {pb:M:0.0183} ca asokā ca, ahesuṃ aggasāvikā;
::

::gathalast
Bodhi tassa bhagavato, nāgarukkhoti vuccati.
::

::hangnum
26\.
::

::gatha1
‘‘Aṭṭhāsīti {pb:P:0.0152} ratanāni, accuggato mahāmuni;
::

::gathalast
Tato niddhāvatī raṃsī, anekasatasahassiyo.
::

::hangnum
27\.
::

::gatha1
‘‘Navutivassasahassāni, āyu vijjati tāvade;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
28\.
::

::gatha1
‘‘Yathāpi sāgare ūmī, na sakkā tā gaṇetuye;
::

::gathalast
Tatheva sāvakā tassa, na sakkā te gaṇetuye.
::

::hangnum
29\.
::

::gatha1
‘‘Yāva {pb:V:0.0174} aṭṭhāsi sambuddho, maṅgalo lokanāyako;
::

::gathalast
Na tassa sāsane atthi, sakilesamaraṇaṃ tadā.
::

::hangnum
30\.
::

::gatha1
‘‘Dhammokkaṃ dhārayitvāna, santāretvā mahājanaṃ;
::

::gathalast
Jalitvā dhumaketūva, nibbuto so mahāyaso.
::

::hangnum
31\.
::

::gatha1
‘‘Saṅkhārānaṃ sabhāvattaṃ, dassayitvā sadevake;
::

::gathalast
Jalitvā aggikkhandhova, sūriyo atthaṅgato yathā’’ti.
::

Tattha **tato**ti tassa maṅgalassa sarīrato. **Niddhāvatī**ti niddhāvanti, vacanavipariyāyo daṭṭhabbo. **Raṃsī**ti rasmiyo. **Anekasatasahassiyo**ti anekasatasahassā. **Ūmī**ti vīciyo taraṅgā. **Gaṇetuye**ti gaṇetuṃ saṅkhātuṃ. Ettakā sāgare ūmiyoti yathā na sakkā gaṇetuṃ, evaṃ tassa bhagavato sāvakāpi na sakkā gaṇetuṃ, atha kho gaṇanapathaṃ vītivattāti attho. **Yāvā**ti yāvatakaṃ kālaṃ. **Sakilesamaraṇaṃ tadā**ti saha kilesehi sakileso, sakilesassa maraṇaṃ sakilesamaraṇaṃ, taṃ natthi. Tadā kira tassa bhagavato sāsane sāvakā sabbe arahattaṃ patvāyeva parinibbāyiṃsu. Puthujjanā vā sotāpannādayo vā hutvā na kālamakaṃsūti attho. Keci ‘‘sammohamāraṇaṃ tadā’’ti paṭhanti.

**Dhammokka**nti dhammadīpakaṃ. **Dhūmaketū**ti aggi vuccati, idha pana padīpo daṭṭhabbo tasmā padīpo viya jalitvā nibbutoti attho. **Mahāyaso**ti mahāparivāro{pb:M:0.0184}. Keci ‘‘nibbuto so sasāvako’’ti paṭhanti. **Saṅkhārāna**nti saṅkhātadhammānaṃ sappaccayadhammānaṃ. **Sabhāvatta**nti {pb:P:0.0153} aniccādisāmaññalakkhaṇaṃ. **Sūriyo atthaṅgato yathā**ti yathā sahassakiraṇo divasakaro sabbaṃ tamagaṇaṃ vidhamitvā sabbañca lokaṃ obhāsetvā atthamupagacchati, evaṃ maṅgaladivasakaropi veneyyakamalavanavikasanakaro sabbaṃ ajjhattikabāhiralokatamaṃ vidhamitvā attano sarīrappabhāya jalitvā atthaṅgatoti attho. Sesagāthā sabbattha uttānā evāti.

::centre
Maṅgalabuddhavaṃsavaṇṇanā niṭṭhitā.
::

::centre
Niṭṭhito tatiyo buddhavaṃso.
::

### 6. Sumanabuddhavaṃsavaṇṇanā

Evaṃ {pb:V:0.0175} ekappahāreneva dasasahassilokadhātuṃ ekandhakāraṃ katvā tasmiṃ bhagavati parinibbute tassa aparabhāge navutivassasahassāyukesu manussesu anukkamena parihāyitvā dasavassesu jātesu puna vaḍḍhitvā anukkamena asaṅkhyeyyāyukā hutvā puna parihāyitvā navutivassasahassāyukesu jātesu **sumano** nāma bodhisatto pāramiyo pūretvā tusitapure nibbattitvā tato cavitvā mekhalanagare sudattassa nāma rañño kule sirimāya nāma deviyā kucchismiṃ paṭisandhiṃ aggahesi. Pāṭihāriyāni pubbe vuttanayāneva.

So anukkamena vuddhippatto sirivaḍḍhanasomavaḍḍhanaiddhivaḍḍhananāmadheyyesu tīsu pāsādesu tesaṭṭhiyā nāṭakitthisatasahassehi paricāriyamāno surayuvatīhi paricāriyamāno devakumāro viya navavassasahassāni dibbasukhasadisaṃ visayasukhamanubhavamāno vaṭaṃsikāya nāma deviyā anupamaṃ nāma nirupamaṃ puttaṃ janetvā cattāri nimittāni disvā hatthiyānena nikkhamitvā pabbaji. Taṃ pana pabbajantaṃ tiṃsakoṭiyo anupabbajiṃsu.

So tehi parivuto dasamāse padhānacariyaṃ caritvā visākhapuṇṇamāya anomanigame anomaseṭṭhino dhītāya anupamāya nāma dinnaṃ pakkhittadibbojaṃ {pb:M:0.0185} pāyāsaṃ paribhuñjitvā sālavane divāvihāraṃ vītināmetvā anupamājīvakena dinnā aṭṭha tiṇamuṭṭhiyo gahetvā nāgabodhiṃ upagantvā taṃ padakkhiṇaṃ katvā aṭṭhahi tiṇamuṭṭhīhi tiṃsahatthavitthataṃ tiṇasantharaṃ katvā tattha pallaṅkaṃ ābhujitvā nisīdi. Tato mārabalaṃ {pb:P:0.0154} vidhamitvā sabbaññutaññāṇaṃ paṭivijjhitvā – ‘‘anekajātisaṃsāraṃ…pe… taṇhānaṃ khayamajjhagā’’ti (dha. pa. 153-154) udānaṃ udānesi. Tena vuttaṃ –

::hangnum
1\.
::

::gatha1
‘‘Maṅgalassa aparena, sumano nāma nāyako;
::

::gathalast
Sabbadhammehi asamo, sabbasattānamuttamo’’ti.
::

Tattha {pb:V:0.0176} **maṅgalassa aparenā**ti maṅgalassa bhagavato aparabhāge. **Sabbadhammehi asamo**ti sabbehipi sīlasamādhipaññādhammehi asamo asadiso.

**Sumano** kira bhagavā bodhisamīpeyeva sattasattāhāni vītināmetvā dhammadesanatthaṃ brahmāyācanaṃ sampaṭicchitvā – ‘‘kassa nu kho ahaṃ paṭhamaṃ dhammaṃ deseyya’’nti (dī. ni. 2.72; ma. ni. 1.284; 2.341; mahāva. 10) upadhārento attanā saha pabbajitānaṃ tiṃsakoṭiyo ca attano kaniṭṭhabhātikaṃ vemātikaṃ saraṇakumārañca purohitaputtaṃ bhāvitattamāṇavakañca upanissayasampanne disvā – ‘‘etesaṃ paṭhamaṃ dhammaṃ deseyya’’nti cintetvā haṃsarājā viya gaganapathena mekhaluyyāne otaritvā uyyānapālaṃ pesetvā attano kaniṭṭhabhātikaṃ saraṇakumārañca purohitaputtaṃ bhāvitattakumārañca pakkosāpetvā tesaṃ parivārabhūtā sattatiṃsakoṭiyo attanā saha pabbajitā tiṃsakoṭiyo ca aññe ca bahū devamanussakoṭiyo cāti evaṃ koṭisatasahassaṃ **dhammacakkappavattanena** dhammāmataṃ pāyesi. Tena vuttaṃ –

::hangnum
2\.
::

::gatha1
‘‘Tadā amatabheriṃ so, āhanī mekhale pure;
::

::gathalast
Dhammasaṅkhasamāyuttaṃ, navaṅgaṃ jinasāsana’’nti.
::

Tattha **amatabheri**nti amatādhigamāya nibbānādhigamāya bheriṃ. **Āhanī**ti vādayi, dhammaṃ desesīti attho. Sāyaṃ amatabherī nāma amatapariyosānaṃ navaṅgaṃ buddhavacanaṃ. Tenevāha – **‘‘dhammasaṅkhasamāyuttaṃ, navaṅgaṃ jinasāsana’’**nti. Tattha **dhammasaṅkhasamāyutta**nti catusaccadhammakathāsaṅkhavarasamāyuttaṃ.

Sumano {pb:M:0.0186} pana lokanāyako abhisambodhiṃ pāpuṇitvā paṭiññānurūpaṃ paṭipadaṃ paṭipajjamāno mahājanassa bhavabandhanamokkhatthāya kusalaratanassa kilesacorehi viluppamānassa parittānatthaṃ sīlavipulapākāraṃ samādhiparikhāparivāritaṃ vipassanāñāṇadvāraṃ satisampajaññadaḷhakavāṭaṃ samāpattimaṇḍapādipaṭimaṇḍitaṃ bodhipakkhiyajanasamākulaṃ amatavaranagaraṃ māpesi. Tena vuttaṃ –

::hangnum
3\.
::

::gatha1
‘‘Nijjinitvā {pb:P:0.0155} kilese so, patvā sambodhimuttamaṃ;
::

::gathalast
Māpesi nagaraṃ satthā, saddhammapuravaruttama’’nti.
::

Tattha **nijjinitvā**ti vijinitvā abhibhuyya, kilesābhisaṅkhāradevaputtamāre viddhaṃsetvāti attho{pb:V:0.0177}. **So**ti so sumano bhagavā. ‘‘Vijinitvā kilese hī’’tipi pāṭho. Tattha **hi**-kāro padapūraṇamatte nipāto. **Patvā**ti adhigantvā. ‘‘Patto’’tipi pāṭho. **Nagara**nti nibbānanagaraṃ. **Saddhammapuravaruttama**nti saddhammasaṅkhātaṃ puravaresu uttamaṃ seṭṭhaṃ padhānabhūtaṃ. Atha vā saddhammamayesu puresu pavaresu uttamaṃ saddhammapuravaruttamaṃ. Purimasmiṃ atthavikappe ‘‘nagara’’nti tasseva vevacananti daṭṭhabbaṃ. Paṭividdhadhammasabhāvānaṃ sekkhāsekkhānaṃ ariyapuggalānaṃ patiṭṭhānaṃ gocaranivāsaṭṭhena nibbānaṃ ‘‘nagara’’nti vuccati. Tasmiṃ pana saddhammavaranagare so satthā avicchinnaṃ akuṭilaṃ ujuṃ puthulañca vitthatañca satipaṭṭhānamayaṃ mahāvīthiṃ māpesi. Tena vuttaṃ –

::hangnum
4\.
::

::gatha1
‘‘Nirantaraṃ akuṭilaṃ, ujuṃ vipulavitthataṃ;
::

::gathalast
Māpesi so mahāvīthiṃ, satipaṭṭhānavaruttama’’nti.
::

Tattha **nirantara**nti kusalajavanasañcaraṇānantarabhāvato nirantaraṃ. **Akuṭila**nti kuṭilabhāvakaradosavirahitato akuṭilaṃ. **Uju**nti akuṭilattāva ujuṃ. Purimapadasseva atthadīpakamidaṃ vacanaṃ. **Vipulavitthata**nti āyāmato ca vitthārato ca puthulavitthataṃ, puthulavitthatabhāvo lokiyalokuttarasatipaṭṭhānavasena daṭṭhabbo. **Mahāvīthi**nti mahāmaggaṃ. **Satipaṭṭhānavaruttama**nti satipaṭṭhānañca taṃ varesu uttamañcāti satipaṭṭhānavaruttamaṃ. Atha vā varaṃ satipaṭṭhānamayaṃ uttamavīthinti attho.

Idāni tassa nibbānamahānagarassa tassaṃ satipaṭṭhānavīthiyaṃ cattāri sāmaññaphalāni catasso paṭisambhidā cha abhiññā aṭṭha samāpattiyoti imāni {pb:M:0.0187} mahaggharatanāni ubhosu passesu dhammāpaṇe pasāresi. Tena vuttaṃ –

::hangnum
5\.
::

::gatha1
‘‘Phale cattāri sāmaññe, catasso paṭisambhidā;
::

::gathalast
Chaḷabhiññāṭṭhasamāpattī, pasāresi tattha vīthiya’’nti.
::

Idāni {pb:P:0.0156} bhagavā imāni ratanabhaṇḍāni ye pana appamattā satimanto paṇḍitā hiriottappavīriyādīhi samannāgatā, te ādīyantīti tesaṃ ratanānaṃ haraṇūpāyaṃ dassento –

::hangnum
6\.
::

::gatha1
‘‘Ye appamattā akhilā, hirivīriyehupāgatā;
::

::gathalast
Te te ime guṇavare, ādiyanti yathāsukha’’nti. – āha;
::

Tattha {pb:V:0.0178} **ye**ti aniyamuddeso. **Appamattā**ti pamādassa paṭipakkhabhūtena satiyā avippavāsalakkhaṇena appamādena samannāgatā. **Akhilā**ti pañcacetokhilarahitā. **Hirivīriyehupāgatā**ti kāyaduccaritādīhi hirīyatīti hirī, lajjāyetaṃ adhivacanaṃ. Vīrassa bhāvo vīriyaṃ, taṃ ussāhalakkhaṇaṃ. Tehi hirivīriyehi upāgatā samannāgatā bhabbapuggalā. **Te**ti idaṃ pubbe aniyamuddesassa niyamuddeso. Puna **te**ti vuttappakāre guṇaratanavisese te kulaputtā ādiyanti paṭilabhanti adhigacchantīti attho. Sabbaṃ pana sumano bhagavā kataviditamano dhammabheriṃ āhanitvā dhammanagaraṃ māpetvā iminā nayena paṭhamameva satasahassakoṭiyo bodhesi. Tena vuttaṃ –

::hangnum
7\.
::

::gatha1
‘‘Evametena yogena, uddharanto mahājanaṃ;
::

::gathalast
Bodhesi paṭhamaṃ satthā, koṭisatasahassiyo’’ti.
::

Tattha **uddharanto**ti saṃsārasāgarato ariyamagganāvāya samuddharanto. **Koṭisatasahassiyo**ti satasahassakoṭiyoti attho. Vipariyāyena niddiṭṭhaṃ.

Yadā pana sumano lokanāyako sunandavatīnagare ambarukkhamūle titthiyamadamānamaddanaṃ yamakapāṭihāriyaṃ katvā sattānaṃ koṭisahassaṃ dhammāmataṃ {pb:M:0.0188} pāyesi. Ayaṃ dutiyo abhisamayo ahosi. Tena vuttaṃ –

::hangnum
8\.
::

::gatha1
‘‘Yamhi kāle mahāvīro, ovadī titthiye gaṇe;
::

::gathalast
Koṭisahassā bhisamiṃsu, dutiye dhammadesane’’ti.
::

Tattha **titthiye gaṇe**ti titthiyabhūte gaṇe, titthiyānaṃ gaṇe vā ‘‘titthiye abhimaddanto, buddho dhammamadesayī’’ti paṭhanti keci.

Yadā pana dasasu cakkavāḷasahassesu devatā imasmiṃ cakkavāḷe sannipatitvā manussā ca nirodhakathaṃ samuṭṭhāpesuṃ – ‘‘kathaṃ nirodhaṃ samāpajjanti, kathaṃ nirodhasamāpannā honti, kathaṃ {pb:P:0.0157} nirodhā vuṭṭhahantī’’ti? Evaṃ samāpajjanaadhiṭṭhānavuṭṭhānādīsu vinicchayaṃ kātuṃ asakkontā saha manussehi chasu kāmāvacaradevalokesu devā ca navasu brahmalokesu brahmāno ca dveḷhakajātā dvidhā ahesuṃ. Tato narasundarena arindamena nāma raññā saddhiṃ sāyanhasamaye sumanadasabalaṃ {pb:V:0.0179} sabbalokanāthaṃ upasaṅkamiṃsu; upasaṅkamitvā arindamo rājā bhagavantaṃ nirodhapañhaṃ pucchi. Tato bhagavatā nirodhapañhe vissajjite navutipāṇakoṭisahassānaṃ dhammābhisamayo ahosi. Ayaṃ tatiyo abhisamayo ahosi. Tena vuttaṃ –

::hangnum
9\.
::

::gatha1
‘‘Yadā devā manussā ca, samaggā ekamānasā;
::

::gathalast
Nirodhapañhaṃ pucchiṃsu, saṃsayaṃ cāpi mānasaṃ.
::

::hangnum
10\.
::

::gatha1
‘‘Tadāpi dhammadesane, nirodhaparidīpane;
::

::gathalast
Navutikoṭisahassānaṃ, tatiyābhisamayo ahū’’ti.
::

Tassa pana sumanassa bhagavato tayo sāvakasannipātā ahesuṃ. Tattha paṭhamasannipāte mekhalanagaraṃ upanissāya vassaṃ vasitvā paṭhamapavāraṇāya arahantānaṃ koṭisahassena ehibhikkhupabbajjāya pabbajitena saddhiṃ bhagavā pavāresi, ayaṃ paṭhamo sannipāto ahosi. Athāparena samayena saṅkassanagarassāvidūre arindamarājakusalabalanibbatte yojanappamāṇe kanakapabbate nisinno saradasamayarucirakaranikaro divasakaro viya yugandharapabbate munivaradivasakaro arindamarājānaṃ parivāretvā {pb:M:0.0189} āgatānaṃ purisānaṃ navutikoṭisahassāni dametvā sabbe ehibhikkhupabbajjāya pabbājetvā tasmiṃyeva divase arahattaṃ pattehi bhikkhūhi parivuto caturaṅgasamannāgate sannipāte pātimokkhaṃ uddisi. Ayaṃ dutiyo sannipāto ahosi. Yadā pana sakko devarājā sugatadassanatthāya upasaṅkami, tadā sumano bhagavā asītiyā arahantakoṭisahassehi parivuto pātimokkhaṃ uddisi, ayaṃ tatiyo sannipāto ahosi. Tena vuttaṃ –

::hangnum
11\.
::

::gatha1
‘‘Sannipātā tayo āsuṃ, sumanassa mahesino;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
12\.
::

::gatha1
‘‘Vassaṃvuṭṭhassa bhagavato, abhighuṭṭhe pavāraṇe;
::

::gathalast
Koṭisatasahassehi, pavāresi tathāgato.
::

::hangnum
13\.
::

::gatha1
‘‘Tato paraṃ sannipāte, vimale kañcanapabbate;
::

::gathalast
Navutikoṭisahassānaṃ, dutiyo āsi samāgamo.
::

::hangnum
14\.
::

::gatha1
‘‘Yadā {pb:V:0.0180} sakko devarājā, buddhadassanupāgami;
::

::gathalast
Asītikoṭisahassānaṃ, tatiyo āsi samāgamo’’ti.
::

Tattha {pb:P:0.0158} **abhighuṭṭhe pavāraṇe**ti liṅgavipallāso daṭṭhabbo, abhighuṭṭhāya pavāraṇāyāti attho. **Tatopara**nti tato aparabhāge. **Kañcanapabbate**ti kanakamaye pabbate. **Buddhadassanupāgamī**ti buddhadassanatthamupāgami. Tadā kira amhākaṃ bodhisatto atulo nāma nāgarājā ahosi mahiddhiko mahānubhāvo. So ‘‘loke buddho uppanno’’ti sutvā ñātigaṇaparivuto sakabhavanā nikkhamitvā koṭisatasahassabhikkhuparivārassa sumanassa bhagavato dibbehi turiyehi upahāraṃ kāretvā mahādānaṃ pavattetvā paccekadussayugāni datvā saraṇesu patiṭṭhāsi. Sopi naṃ satthā ‘‘anāgate buddho bhavissatī’’ti byākāsi. Tena vuttaṃ –

::hangnum
15\.
::

::gatha1
‘‘Ahaṃ tena samayena, nāgarājā mahiddhiko;
::

::gathalast
Atulo nāma nāmena, ussannakusalasañcayo.
::

::hangnum
16\.
::

::gatha1
‘‘Tadāhaṃ nāgabhavanā, nikkhamitvā sañātibhi;
::

::gathalast
Nāgānaṃ dibbaturiyehi, sasaṅghaṃ jinamupaṭṭhahiṃ.
::

::hangnum
17\.
::

::gatha1
‘‘Koṭisatasahassānaṃ{pb:M:0.0190}, annapānena tappayiṃ;
::

Paccekadussayugaṃ datvā, saraṇaṃ tamupāgamiṃ.

::hangnum
18\.
::

::gatha1
‘‘Sopi maṃ buddho byākāsi, sumano lokanāyako;
::

::gathalast
Aparimeyyito kappe, ayaṃ buddho bhavissati.
::

::hangnum
19\.
::

::gatha1
‘‘Padhānaṃ padahitvāna…pe… hessāma sammukhā imaṃ’’.
::

Yathā koṇḍaññabuddhavaṃse, evaṃ aṭṭha gāthā vitthāretabbāti.

::hangnum
20\.
::

::gatha1
‘‘Tassāpi vacanaṃ sutvā, bhiyyo cittaṃ pasādayiṃ;
::

::gathalast
Uttariṃ vatamadhiṭṭhāsiṃ, dasapāramipūriyā’’ti.
::

Tassa {pb:V:0.0181} pana **sumanassa** bhagavato mekhalaṃ nāma nagaraṃ ahosi, sudatto nāma rājā pitā, sirimā nāma devī mātā, saraṇo ca bhāvitatto ca dve aggasāvakā, udeno nāmupaṭṭhāko, soṇā ca upasoṇā ca dve aggasāvikā, nāgarukkho bodhi, navutihatthubbedhaṃ sarīraṃ, navutiyeva vassasahassāni āyuppamāṇaṃ ahosi, vaṭaṃsikā nāmassa mahesī devī, anūpamo nāma putto ahosi, hatthiyānena nikkhami. Upaṭṭhāko aṅgarājā. Aṅgārāme vasīti. Tena vuttaṃ –

::hangnum
21\.
::

::gatha1
‘‘Nagaraṃ {pb:P:0.0159} mekhalaṃ nāma, sudatto nāma khattiyo;
::

::gathalast
Sirimā nāma janikā, sumanassa mahesino.
::

::hangnum
22\.
::

::gatha1
‘‘Navavassasahassāni, agāraṃ ajjha so vasi;
::

::gathalast
Cando sucando vaṭaṃso ca, tayo pāsādamuttamā.
::

::hangnum
23\.
::

::gatha1
‘‘Tesaṭṭhisatasahassāni, nāriyo samalaṅkatā;
::

::gathalast
Vaṭaṃsikā nāma nārī, anūpamo nāma atrajo.
::

::hangnum
24\.
::

::gatha1
‘‘Nimitte caturo disvā, hatthiyānena nikkhami;
::

::gathalast
Anūnadasamāsāni, padhānaṃ padahī jino.
::

::hangnum
25\.
::

::gatha1
‘‘Brahmunā yācito santo, sumano lokanāyako;
::

::gathalast
Vatti cakkaṃ mahāvīro, mekhale puramuttame.
::

::hangnum
26\.
::

::gatha1
‘‘Saraṇo bhāvitatto ca, ahesuṃ aggasāvakā;
::

::gathalast
Udeno nāmupaṭṭhāko, sumanassa mahesino.
::

::hangnum
27\.
::

::gatha1
‘‘Soṇā {pb:M:0.0191} ca upasoṇā ca, ahesuṃ aggasāvikā;
::

::gathalast
Sopi buddho amitayaso, nāgamūle abujjhatha.
::

::hangnum
28\.
::

::gatha1
‘‘Varuṇo ceva saraṇo ca, ahesuṃ aggupaṭṭhakā;
::

::gathalast
Cālā ca upacālā ca, ahesuṃ aggupaṭṭhikā.
::

::hangnum
29\.
::

::gatha1
‘‘Uccattanena {pb:V:0.0182} so buddho, navutihatthamuggato;
::

::gathalast
Kañcanagghiyasaṅkāso, dasasahassī virocati.
::

::hangnum
30\.
::

::gatha1
‘‘Navutivassasahassāni, āyu vijjati tāvade;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
31\.
::

::gatha1
‘‘Tāraṇīye tārayitvā, bodhanīye ca bodhayi;
::

::gathalast
Parinibbāyi sambuddho, uḷurājāva atthami.
::

::hangnum
32\.
::

::gatha1
‘‘Te ca khīṇāsavā bhikkhū, so ca buddho asādiso;
::

::gathalast
Atulappabhaṃ dassayitvā, nibbutā te mahāyasā.
::

::hangnum
33\.
::

::gatha1
‘‘Tañca ñāṇaṃ atuliyaṃ, tāni ca atulāni ratanāni;
::

::gathalast
Sabbaṃ tamantarahitaṃ, nanu rittā sabbasaṅkhārā.
::

::hangnum
34\.
::

::gatha1
‘‘Sumano yasadharo buddho, aṅgārāmamhi nibbuto;
::

::gathalast
Tattheva tassa jinathūpo, catuyojanamuggato’’ti.
::

Tattha {pb:P:0.0160} **kañcanagghiyasaṅkāso**ti vividharatanavicittakañcanamayagghikasadisarūpasobho. **Dasasahassī virocatī**ti tassa pabhāya dasasahassīpi lokadhātu virocatīti attho. **Tāraṇīye**ti tārayitabbe, tārayituṃ vutte sabbe buddhaveneyyeti attho. **Uḷurājāvā**ti cando viya. **Atthamī**ti atthaṅgato. Keci ‘‘atthaṃ gato’’ti paṭhanti. **Asādiso**ti asadiso. **Mahāyasā**ti mahākittisaddā mahāparivārā ca. **Tañca ñāṇa**nti taṃ sabbaññutaññāṇañca. **Atuliya**nti atulyaṃ asadisaṃ. Sesaṃ sabbattha uttānamevāti.

::centre
Sumanabuddhavaṃsavaṇṇanā niṭṭhitā.
::

::centre
Niṭṭhito catuttho buddhavaṃso.
::

### 7. Revatabuddhavaṃsavaṇṇanā

Sumanassa {pb:M:0.0192}{pb:V:0.0183} pana bhagavato aparabhāge sāsane cassa antarahite navutivassasahassāyukā manussā anukkamena parihāyitvā dasavassāyukā hutvā puna anukkamena vaḍḍhitvā asaṅkhyeyyāyukā hutvā puna parihāyamānā saṭṭhivassasahassāyukā ahesuṃ. Tadā **revato** nāma satthā udapādi. Sopi pāramiyo pūretvā anekaratanasamujjalitabhavane tusitabhavane nibbattitvā tato cavitvā sabbadhanadhaññavatisudhaññavatīnagare sabbālaṅkārasamalaṅkataamitaruciraparivāraparivutassa sirivibhavasamudayenākulassa sabbasamiddhivipulassa vipulassa nāma rañño kule sabbajananayanālipālisamākulāya samphullanayanakuvalayasassirikasiniddhavadanakamalākarasobhāsamujjalāya suruciramanoharaguṇagaṇavipulāya vipulāya nāma aggamahesiyā kucchismiṃ paṭisandhiṃ gahetvā dasannaṃ māsānaṃ accayena cittakūṭapabbatato suvaṇṇahaṃsarājā viya mātukucchito nikkhami.

Tassa paṭisandhiyaṃ jātiyañca pāṭihāriyāni pubbe vuttanayāneva ahesuṃ. Sudassanaratanagghiāveḷanāmakā tayo cassa pāsādā ahesuṃ. Sudassanādevippamukhāni tettiṃsa itthisahassāni paccupaṭṭhitāni ahesuṃ. Tāhi parivuto so surayuvatīhi parivuto devakumāro viya chabbassasahassāni visayasukhamanubhavamāno agāraṃ {pb:P:0.0161} ajjhāvasi. So sudassanāya nāma deviyā varuṇe nāma tanaye jāte cattāri nimittāni disvā nānāvirāgatanuvaravasananivasano āmukkamuttāhāramaṇikuṇḍalo varakeyūramakuṭakaṭakadharo paramasurabhigandhakusumasamalaṅkato paramarucirakaranikaro saradasamayarajanikaro viya tārāgaṇaparivuto viya cando tidasagaṇaparivuto viya dasasatanayano brahmagaṇaparivuto viya ca hāritamahābrahmā caturaṅginiyā mahatiyā senāya parivuto ājaññarathena mahābhinikkhamanaṃ nikkhamitvā sabbābharaṇāni omuñcitvā bhaṇḍāgārikassa hatthe datvā jalajāmalāvikalanīlakuvalayadalasadisenātinisitenātitikhiṇenāsinā sakesamakuṭaṃ chinditvā ākāse khipi. Taṃ sakko devarājā suvaṇṇacaṅkoṭakena {pb:M:0.0193} paṭiggahetvā tāvatiṃsabhavanaṃ netvā sinerumuddhani sattaratanamayaṃ cetiyaṃ akāsi.

Mahāpuriso {pb:V:0.0184} pana devadattāni kāsāyāni paridahitvā pabbaji, ekā ca naṃ purisakoṭi anupabbaji. So tehi parivuto sattamāse padhānacariyaṃ caritvā visākhapuṇṇamāya aññatarāya sādhudeviyā nāma seṭṭhidhītāya dinnaṃ madhupāyāsaṃ paribhuñjitvā sālavane divāvihāraṃ vītināmetvā sāyanhasamaye aññatarenājīvakena dinnā aṭṭha tiṇamuṭṭhiyo gahetvā mattavaranāgagāmī nāgabodhiṃ padakkhiṇaṃ katvā tepaṇṇāsahatthavitthataṃ tiṇasantharaṃ santharitvā caturaṅgavīriyaṃ adhiṭṭhāya nisīditvā mārabalaṃ vidhamitvā sabbaññutaññāṇaṃ paṭivijjhitvā – ‘‘anekajātisaṃsāraṃ…pe… taṇhānaṃ khayamajjhagā’’ti (dha. pa. 153-154) udānaṃ udānesi. Tena vuttaṃ –

::hangnum
1\.
::

::gatha1
‘‘Sumanassa aparena, revato nāma nāyako;
::

::gathalast
Anupamo asadiso, atulo uttamo jino’’ti.
::

Revato kira satthā bodhisamīpeyeva sattasattāhāni vītināmetvā dhammadesanatthaṃ brahmāyācanaṃ sampaṭicchitvā – ‘‘kassa nu kho ahaṃ paṭhamaṃ dhammaṃ deseyya’’nti (dī. ni. 2.72; ma. ni. 1.284; 2.341; mahāva. 10) upadhārento attanā saha pabbajitabhikkhukoṭiyo aññe ca bahū devamanusse upanissayasampanne disvā ākāsena gantvā varuṇārāme otaritvā tehi parivuto gambhīraṃ nipuṇaṃ tiparivaṭṭaṃ appaṭivattiyaṃ aññena anuttaraṃ dhammacakkaṃ pavattetvā bhikkhūnaṃ koṭi arahatte patiṭṭhāpesi. Tīsu maggaphalesu patiṭṭhitānaṃ gaṇanaparicchedo natthi. Tena vuttaṃ –

::hangnum
2\.
::

::gatha1
‘‘Sopi dhammaṃ pakāsesi, brahmunā abhiyācito;
::

::gathalast
Khandhadhātuvavatthānaṃ, appavattaṃ bhavābhave’’ti.
::

Tattha {pb:P:0.0162} **khandhadhātuvavatthāna**nti pañcannaṃ khandhānaṃ aṭṭhārasannaṃ dhātūnaṃ nāmarūpavavatthānādivasena vibhāgakaraṇaṃ. Sabhāvalakkhaṇasāmaññalakkhaṇādivasena rūpārūpadhammapariggaho khandhadhātuvavatthānaṃ nāma. Atha vā pheṇapiṇḍūpamaṃ rūpaṃ parimaddanāsahanato chiddāvachiddādibhāvato ca udakapubbuḷakaṃ viya {pb:M:0.0194} vedanā muhuttaramaṇīyabhāvato, marīcikā viya saññā vippalambhanato, kadalikkhandho viya saṅkhārā asārakato, māyā viya viññāṇaṃ vañcanakato’’ti evamādināpi nayena aniccānupassanādivasenapi khandhadhātuvavatthānaṃ veditabbaṃ (vibha. aṭṭha. 26 kamādivinicchayakathā). **Appavattaṃ bhavābhave**ti ettha bhavoti vaḍḍhi, abhavoti hāni. Bhavoti sassatadiṭṭhi{pb:V:0.0185}, abhavoti ucchedadiṭṭhi. Bhavoti khuddakabhavo, abhavoti mahābhavo. Bhavoti kāmabhavo, abhavoti rūpārūpabhavoti evamādinā nayena bhavābhavānaṃ attho veditabbo (ma. ni. aṭṭha. 2.223; saṃ. ni. aṭṭha. 3.5.1080; udā. aṭṭha. 20). Tesaṃ bhavābhavānaṃ appavattihetubhūtaṃ dhammaṃ pakāsesīti attho. Atha vā bhavati anenāti bhavo, tīsu bhavesu uppattinimittaṃ kammādikaṃ. Upapattibhavo abhavo nāma. Ubhayattha nikantiyā pahānakaraṃ appavattaṃ dhammaṃ desesīti attho. Tassa pana revatabuddhassa tayova abhisamayā ahesuṃ. Paṭhamo panassa gaṇanapathaṃ vītivatto. Tena vuttaṃ –

::hangnum
3\.
::

::gatha1
‘‘Tassābhisamayā tīṇi, ahesuṃ dhammadesane;
::

::gathalast
Gaṇanāya na vattabbo, paṭhamābhisamayo ahū’’ti.
::

Tattha **tīṇī**ti tayo, liṅgavipallāso kato, ayaṃ paṭhamo abhisamayo ahosi.

Athāparena samayena nagaruttare uttare nagare sabbārindamo arindamo nāma rājā ahosi. So kira bhagavantaṃ attano nagaramanuppattaṃ sutvā tīhi janakoṭīhi parivuto bhagavato paccuggamanaṃ katvā svātanāya nimantetvā buddhappamukhassa bhikkhusaṅghassa sattāhaṃ mahādānaṃ pavattetvā tigāvutavitthataṃ dīpapūjaṃ katvā bhagavantaṃ upasaṅkamitvā nisīdi. Atha bhagavā tassa manonukūlaṃ vicittanayaṃ dhammaṃ desesi. Tattha devamanussānaṃ koṭisahassassa dutiyābhisamayo ahosi. Tena vuttaṃ –

::hangnum
4\.
::

::gatha1
‘‘Yadā arindamaṃ rājaṃ, vinesi revato muni;
::

::gathalast
Tadā koṭisahassānaṃ, dutiyābhisamayo ahū’’ti.
::

::centre
Ayaṃ dutiyo abhisamayo.
::

Athāparena {pb:M:0.0195}{pb:P:0.0163} samayena revato satthā uttaranigamaṃ nāma upanissāya viharanto sattāhaṃ nirodhasamāpattiṃ samāpajjitvā nisīdi. Tadā kira uttaranigamavāsino manussā yāgubhattakhajjakabhesajjapānakādīni āharitvā bhikkhusaṅghassa mahādānaṃ datvā bhikkhū paripucchiṃsu – ‘‘kuhiṃ, bhante, bhagavā’’ti? Tato tesaṃ bhikkhū āhaṃsu – ‘‘bhagavā, āvuso, nirodhasamāpattiṃ samāpanno’’ti. Athātīte tasmiṃ sattāhe bhagavantaṃ nirodhasamāpattito vuṭṭhitaṃ {pb:V:0.0186} saradasamaye sūriyo viya attano anūpamāya buddhasiriyā virocamānaṃ disvā nirodhasamāpattiyā guṇānisaṃsaṃ pucchiṃsu. Bhagavā ca tesaṃ nirodhasamāpattiyā guṇānisaṃsaṃ kathesi. Tadā devamanussānaṃ koṭisataṃ arahatte patiṭṭhāsi. Ayaṃ tatiyo abhisamayo ahosi. Tena vuttaṃ –

::hangnum
5\.
::

::gatha1
‘‘Sattāhaṃ paṭisallānā, vuṭṭhahitvā narāsabho;
::

::gathalast
Koṭisataṃ naramarūnaṃ, vinesi uttame phale’’ti.
::

Sudhaññavatīnagare paṭhamamahāpātimokkhuddese ehibhikkhupabbajjāya pabbajitānaṃ arahantānaṃ gaṇanapathaṃ vītivattānaṃ paṭhamo sannipāto ahosi. Mekhalanagare koṭisatasahassasaṅkhātānaṃ ehibhikkhupabbajjāya pabbajitānaṃ arahantānaṃ dutiyo sannipāto ahosi. Revatassa pana bhagavato dhammacakkānuvattako varuṇo nāma aggasāvako paññavantānaṃ aggo ābādhiko ahosi. Tattha gilānapucchanatthāya sampattamahājanassa lakkhaṇattayaparidīpakaṃ dhammaṃ desetvā koṭisatasahassaṃ purisānaṃ ehibhikkhupabbajjāya pabbājetvā arahatte patiṭṭhāpetvā caturaṅginike sannipāte pātimokkhaṃ uddisi. Ayaṃ tatiyo sannipāto ahosi. Tena vuttaṃ –

::hangnum
6\.
::

::gatha1
‘‘Sannipātā tayo āsuṃ, revatassa mahesino;
::

::gathalast
Khīṇāsavānaṃ vimalānaṃ, suvimuttāna tādinaṃ.
::

::hangnum
7\.
::

::gatha1
‘‘Atikkantā gaṇanapathaṃ, paṭhamaṃ ye samāgatā;
::

::gathalast
Koṭisatasahassānaṃ, dutiyo āsi samāgamo.
::

::hangnum
8\.
::

::gatha1
‘‘Yopi paññāya asamo, tassa cakkānuvattako;
::

::gathalast
So tadā byādhito āsi, patto jīvitasaṃsayaṃ.
::

::hangnum
9\.
::

::gatha1
‘‘Tassa {pb:M:0.0196} gilānapucchāya, ye tadā upagatā munī;
::

::gathalast
Koṭisatasahassā arahanto, tatiyo āsi samāgamo’’ti.
::

Tattha **cakkānuvattako**ti dhammacakkānuvattako. **Patto jīvitasaṃsaya**nti ettha jīvite saṃsayaṃ jīvitasaṃsayaṃ, jīvitakkhayaṃ {pb:P:0.0164} pāpuṇāti vā, na vā pāpuṇātīti evaṃ jīvitasaṃsayaṃ patto, byādhitassa {pb:V:0.0187} balavabhāvena marati, na maratīti jīvite saṃsayaṃ pattoti attho. **Ye tadā upagatā munī**ti iti dīghabhāve sati bhikkhūnaṃ upari hoti, rasse anussarena saddhiṃ varuṇassa upari hoti.

Tadā amhākaṃ bodhisatto rammavatīnagare atidevo nāma brāhmaṇo hutvā brāhmaṇadhamme pāraṃ gato revataṃ sammāsambuddhaṃ disvā tassa dhammakathaṃ sutvā saraṇesu patiṭṭhāya silokasahassena dasabalaṃ kittetvā sahassagghanikena uttarāsaṅgena bhagavantaṃ pūjesi. Sopi naṃ buddho byākāsi – ‘‘ito kappasatasahassādhikānaṃ dvinnaṃ asaṅkhyeyyānaṃ matthake gotamo nāma buddho bhavissatī’’ti. Tena vuttaṃ –

::hangnum
10\.
::

::gatha1
‘‘Ahaṃ tena samayena, atidevo nāma brāhmaṇo;
::

::gathalast
Upagantvā revataṃ buddhaṃ, saraṇaṃ tassa gañchahaṃ.
::

::hangnum
11\.
::

::gatha1
‘‘Tassa sīlaṃ samādhiñca, paññāguṇamanuttamaṃ;
::

::gathalast
Thomayitvā yathāthāmaṃ, uttarīyamadāsahaṃ.
::

::hangnum
12\.
::

::gatha1
‘‘Sopi maṃ buddho byākāsi, revato lokanāyako;
::

::gathalast
Aparimeyyito kappe, ayaṃ buddho bhavissati.
::

::hangnum
13\.
::

::gatha1
‘Padhānaṃ padahitvāna…pe… hessāma sammukhā ima’’’nti. –
::

Aṭṭha gāthā vitthāretabbā.

::hangnum
14\.
::

::gatha1
‘‘Tassāpi vacanaṃ sutvā, bhiyyo cittaṃ pasādayiṃ;
::

::gathalast
Uttariṃ vatamadhiṭṭhāsiṃ, dasapāramipūriyā.
::

::hangnum
15\.
::

::gatha1
‘‘Tadāpi taṃ buddhadhammaṃ, saritvā anubrūhayiṃ;
::

::gathalast
Āharissāmi taṃ dhammaṃ, yaṃ mayhaṃ abhipatthita’’nti.
::

Tattha {pb:M:0.0197} **saraṇaṃ tassa gañchaha**nti taṃ saraṇaṃ agañchiṃ ahaṃ, upayogatthe sāmivacanaṃ. **Paññāguṇa**nti {pb:V:0.0188} paññāsampattiṃ. **Anuttama**nti seṭṭhaṃ. ‘‘Paññāvimuttiguṇamuttama’’ntipi pāṭho, so uttānova. **Thomayitvā**ti thometvā vaṇṇayitvā. Yathāthāmanti yathābalaṃ. **Uttarīya**nti {pb:P:0.0165} uttarāsaṅgaṃ. **Adāsaha**nti adāsiṃ ahaṃ. **Buddhadhamma**nti buddhabhāvakaraṃ dhammaṃ, pāramīdhammanti attho. **Saritvā**ti anussaritvā. **Anubrūhayi**nti abhivaḍḍhesiṃ. **Āharissāmī**ti ānayissāmi. **Taṃ dhamma**nti taṃ buddhattaṃ. **Yaṃ mayhaṃ abhipatthita**nti yaṃ mayā abhipatthitaṃ buddhattaṃ, taṃ āharissāmīti attho.

Tassa pana **revatassa** bhagavato nagaraṃ sudhaññavatī nāma ahosi, pitā vipulo nāma khattiyo, mātā vipulā nāma, varuṇo ca brahmadevo ca dve aggasāvakā, sambhavo nāma upaṭṭhāko, bhaddā ca subhaddā ca dve aggasāvikā, nāgarukkho bodhi, sarīraṃ asītihatthubbedhaṃ ahosi, āyu saṭṭhivassasahassāni, sudassanā nāma aggamahesī, varuṇo nāma putto, ājaññarathena nikkhami.

::gatha1
‘‘Tassa dehābhinikkhantaṃ, pabhājālamanuttaraṃ;
::

::gathalast
Divā ceva tadā rattiṃ, niccaṃ pharati yojanaṃ.
::

::gatha1
‘‘Dhātuyo mama sabbāpi, vikirantūti so jino;
::

::gathalast
Adhiṭṭhāsi mahāvīro, sabbasattānukampako.
::

::gatha1
‘‘Mahānāgavanuyyāne, mahato nagarassa so;
::

::gathalast
Pūjito naramarūhi, parinibbāyi revato’’ti.
::

Tena vuttaṃ –

::hangnum
16\.
::

::gatha1
‘‘Nagaraṃ sudhaññavatī nāma, vipulo nāma khattiyo;
::

::gathalast
Vipulā nāma janikā, revatassa mahesino.
::

::hangnum
21\.
::

::gatha1
‘‘Varuṇo brahmadevo ca, ahesuṃ aggasāvakā;
::

::gathalast
Sambhavo nāmupaṭṭhāko, revatassa mahesino.
::

::hangnum
22\.
::

::gatha1
‘‘Bhaddā {pb:M:0.0198} ceva subhaddā ca, ahesuṃ aggasāvikā;
::

::gathalast
Sopi buddho asamasamo, nāgamūle abujjhatha.
::

::hangnum
23\.
::

::gatha1
‘‘Padumo {pb:V:0.0189} kuñjaro ceva, ahesuṃ aggupaṭṭhakā;
::

::gathalast
Sirimā ceva yasavatī, ahesuṃ aggupaṭṭhikā.
::

::hangnum
24\.
::

::gatha1
‘‘Uccattanena so buddho, asītihatthamuggato;
::

::gathalast
Obhāseti disā sabbā, indaketuva uggato.
::

::hangnum
25\.
::

::gatha1
‘‘Tassa sarīre nibbattā, pabhāmālā anuttarā;
::

::gathalast
Divā vā yadi vā rattiṃ, samantā pharati yojanaṃ.
::

::hangnum
26\.
::

::gatha1
‘‘Saṭṭhivassasahassāni{pb:P:0.0166}, āyu vijjati tāvade;
::

::gathalast
Tāvatā diṭṭhamāno so, tāresi janataṃ bahuṃ.
::

::hangnum
27\.
::

::gatha1
‘‘Dassayitvā buddhabalaṃ amataṃ loke pakāsayaṃ;
::

::gathalast
Nibbāyi anupādāno, yathaggupādānasaṅkhayā.
::

::hangnum
28\.
::

::gatha1
‘‘So ca kāyo ratananibho, so ca dhammo asādiso;
::

::gathalast
Sabbaṃ tamantarahitaṃ, nanu rittā sabbasaṅkhārā’’ti.
::

Tattha **obhāsetī**ti pakāsayati. **Uggato**ti ussito. **Pabhāmālā**ti pabhāvelā. **Yathaggī**ti aggi viya. **Upādānasaṅkhayā**ti indhanakkhayā. **So ca kāyo ratananibho**ti so ca tassa bhagavato kāyo suvaṇṇavaṇṇo. ‘‘Tañca kāyaṃ ratananibha’’ntipi pāṭho, liṅgavipallāsena vuttaṃ. Soyeva panassattho. Sesagāthāsu sabbattha uttānamevāti.

::centre
Revatabuddhavaṃsavaṇṇanā niṭṭhitā.
::

::centre
Niṭṭhito pañcamo buddhavaṃso.
::

### 8. Sobhitabuddhavaṃsavaṇṇanā

Tassa {pb:V:0.0190}{pb:M:0.0199} pana aparabhāge tassa sāsanepi antarahite **sobhito** nāma bodhisatto kappasatasahassādhikāni cattāri asaṅkhyeyyāni pāramiyo pūretvā tusitapure nibbattitvā tattha yāvatāyukaṃ ṭhatvā devehi āyācito tusitapurato cavitvā sudhammanagare sudhammarājassa kule sudhammāya nāma deviyā kucchismiṃ paṭisandhiṃ aggahesi. So dasannaṃ māsānaṃ accayena sudhammuyyāne mātukucchito parisuddhavirājitaghanameghapaṭalato puṇṇacando viya nikkhami. Tassa paṭisandhiyaṃ jātiyañca pāṭihāriyāni pubbe vuttappakārāni.

So dasavassasahassāni agāraṃ ajjhāvasitvā sattattiṃsanāṭakitthisahassānaṃ aggāya aggamahesiyā makhiladeviyā kucchismiṃ sīhakumāre nāma putte uppanne cattāri nimittāni disvā sañjātasaṃvego pāsādeyeva pabbajitvā tattheva ānāpānassatisamādhiṃ bhāvetvā cattāri jhānāni paṭilabhitvā sattāhaṃ tattheva padhānacariyamacari. Tato makhilamahādeviyā dinnaṃ paramamadhuraṃ madhupāyāsaṃ paribhuñjitvā abhinikkhamanatthāya cittamuppādesi – ‘‘ayaṃ pāsādo alaṅkatapaṭiyatto mahājanassa passantasseva {pb:P:0.0167} ākāsena gantvā bodhirukkhaṃ majjhekatvā pathaviyaṃ otaratu, imā ca itthiyo mayi bodhimūle nisinne avuttā sayameva pāsādato nikkhamantū’’ti. Sahacittuppādā pāsādo ca sudhammarājabhavanato uppatitvā asitañjanasaṅkāsamākāsamabbhuggañchi. So samosaritasurabhikusumadāmasamalaṅkatapāsādatalo sakalampi gaganatalaṃ samalaṅkurumāno viya kanakarasadhārāsadisarucirakaranikaro divasakaro viya ca saradasamayarajanikaro viya ca virocamāno vilambamānavividhavicittakiṅkiṇikajālo yassa kira vāteritassa sukusalajanavāditassa pañcaṅgikassa turiyassa viya saddo vaggu ca rajanīyo ca kamanīyo ca ahosi.

Dūrato paṭṭhāya suyyamānena madhurena sarena sattānaṃ sotāni odahamāno gharacaccaracatukkavīthiādīsu ṭhatvā pavattitakathāsallāpesu manussesu nātinīcena nātiuccena taruvaravanamatthakāvidūrenākāsena palobhayamāno {pb:M:0.0200} viya taruvarasākhānānāratanajutivisarasamujjalena vaṇṇena {pb:V:0.0191} jananayanāni ākaḍḍhento viya ca puññānubhāvaṃ samugghosayanto viya ca gaganatalaṃ paṭipajji. Tattha nāṭakitthiyopi pañcaṅgikassa varaturiyassa madhurena sarena upagāyiṃsu ceva vilapiṃsu ca. Caturaṅginī kirassa senāpi alaṅkāra-kāyābharaṇa-juti-samudaya-samujjotanānāvirāga-surabhikusumavasanābharaṇasobhitā amaravarasenā viya paramaruciradassanā dharaṇī viya gaganatalena pāsādaṃ parivāretvā agamāsi.

Tato pāsādo gantvā aṭṭhāsītihatthubbedhaṃ ujuvipulavaṭṭakkhandhaṃ kusumapallavamakulasamalaṅkataṃ nāgarukkhaṃ majjhekatvā otaritvā bhūmiyaṃ patiṭṭhahi. Nāṭakitthiyo ca kenaci avuttāva tato pāsādato otaritvā pakkamiṃsu. Anekaguṇasobhito kira sobhitopi mahāpuriso mahājanakataparivāroyeva rattiyā tīsu yāmesu tisso vijjāyo uppādesi. Mārabalaṃ panassa dhammatābaleneva yathāgatamagamāsi. Pāsādo pana tattheva aṭṭhāsi. Sobhito pana bhagavatā sambodhiṃ patvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā bodhisamīpeyeva sattasattāhaṃ vītināmetvā brahmuno dhammajjhesanaṃ paṭijānitvā – ‘‘kassa nu kho paṭhamaṃ dhammaṃ deseyya’’nti buddhacakkhunā olokento attano vemātike kaniṭṭhabhātike asamakumārañca sunettakumārañca disvā – ‘‘ime dve kumārā upanissayasampannā gambhīraṃ nipuṇaṃ dhammaṃ paṭivijjhituṃ samatthā, handāhaṃ imesaṃ dhammaṃ deseyya’’nti ākāsenāgantvā sudhammuyyāne otaritvā dvepi kumāre uyyānapālena pakkosāpetvā tehi saparivārehi parivuto mahājanamajjhe dhammacakkaṃ pavattesi. Tena vuttaṃ –

::hangnum
1\.
::

::gatha1
‘‘Revatassa aparena, sobhito nāma nāyako;
::

::gathalast
Samāhito santacitto, asamo appaṭipuggalo.
::

::hangnum
2\.
::

::gatha1
‘‘So {pb:P:0.0168} jino sakagehamhi, mānasaṃ vinivattayi;
::

::gathalast
Patvāna kevalaṃ bodhiṃ, dhammacakkaṃ pavattayi.
::

::hangnum
3\.
::

::gatha1
‘‘Yāva heṭṭhā avīcito, bhavaggā cāpi uddhato;
::

::gathalast
Etthantare ekaparisā, ahosi dhammadesane.
::

::hangnum
4\.
::

::gatha1
‘‘Tāya {pb:M:0.0201} parisāya sambuddho, dhammacakkaṃ pavattayi;
::

::gathalast
Gaṇanāya na vattabbo, paṭhamābhisamayo ahū’’ti.
::

Tattha {pb:V:0.0192} **sakagehamhī**ti attano bhavaneyeva, antopāsādataleyevāti attho. **Mānasaṃ vinivattayī**ti cittaṃ parivattesi, sakagehe ṭhatvā sattadivasabbhantareyeva puthujjanabhāvato cittaṃ vinivattetvā buddhattaṃ pāpuṇīti attho. **Heṭṭhā**ti heṭṭhato. **Bhavaggā**ti akaniṭṭhabhavanato. **Tāya parisāyā**ti tassā parisāya majjhe. **Gaṇanāya na vattabbo**ti gaṇanapathamatītāti attho. **Paṭhamābhisamayo**ti paṭhamo dhammābhisamayo. **Ahū**ti gaṇanāya na vattabbā parisā ahosīti attho. ‘‘Paṭhame abhisamiṃsuyevā’’tipi pāṭho, tassa paṭhamadhammadesane abhisamiṃsu ye janā, te gaṇanāya na vattabbāti attho.

Athāparena samayena sudassananagaradvāre cittapāṭaliyā mūle yamakapāṭihāriyaṃ katvā navakanakamaṇimayabhavane tāvatiṃsabhavane pāricchattakamūle paṇḍukambalasilātale nisīditvā abhidhammaṃ desesi. Desanāpariyosāne navutikoṭisahassānaṃ dhammābhisamayo ahosi. Ayaṃ dutiyo abhisamayo ahosi. Tena vuttaṃ –

::hangnum
5\.
::

::gatha1
‘‘Tato parampi desente, marūnañca samāgame;
::

::gathalast
Navutikoṭisahassānaṃ, dutiyābhisamayo ahū’’ti.
::

Athāparena samayena sudassananagare jayaseno nāma rājakumāro yojanappamāṇaṃ vihāraṃ kāretvā asokassakaṇṇacampakanāgapunnāgavakulasurabhicūtapanasāsanasālakunda- sahakārakaravīrāditaruvaranirantaraṃ ārāmaṃ ropetvā buddhappamukhassa bhikkhusaṅghassa niyyātesi. Dānānumodanaṃ katvā yāgaṃ vaṇṇetvā bhagavā dhammaṃ desesi. Tadā koṭisatasahassasattanikāyassa dhammābhisamayo ahosi. Ayaṃ tatiyābhisamayo ahosi. Tena vuttaṃ –

::hangnum
6\.
::

::gatha1
‘‘Punāparaṃ rājaputto, jayaseno nāma khattiyo;
::

::gathalast
Ārāmaṃ ropayitvāna, buddhe niyyātayī tadā.
::

::hangnum
7\.
::

::gatha1
‘‘Tassa {pb:M:0.0202}{pb:P:0.0169} yāgaṃ pakittento, dhammaṃ desesi cakkhumā;
::

::gathalast
Tadā koṭisahassānaṃ, tatiyābhisamayo ahū’’ti.
::

Puna uggato nāma rājā sunandanagare sunandaṃ nāma vihāraṃ kāretvā buddhappamukhassa bhikkhusaṅghassa adāsi. Tasmiṃ dāne ehibhikkhupabbajjāya pabbajitānaṃ koṭisataṃ arahantānaṃ sannipāto{pb:V:0.0193}, tesaṃ majjhe sobhito bhagavā pātimokkhaṃ uddisi. Ayaṃ paṭhamo sannipāto ahosi. Puna mekhalānagare dhammagaṇo dhammagaṇārāmaṃ nāma pavarārāmaṃ mahāvihāraṃ kāretvā buddhappamukhassa bhikkhusaṅghassa datvā saha sabbaparikkhārehi dānaṃ adāsi. Tasmiṃ samāgame ehibhikkhubhāvena pabbajitānaṃ navutiyā arahantakoṭīnaṃ sannipāte pātimokkhaṃ uddisi. Ayaṃ dutiyo sannipāto ahosi. Yadā pana bhagavā dasasatanayanapure vassaṃ vasitvā pavāraṇāya suravaraparivuto otari, tadā asītiyā arahantakoṭīhi saddhiṃ caturaṅgike sannipāte pavāresi. Ayaṃ tatiyo sannipāto ahosi. Tena vuttaṃ –

::hangnum
8\.
::

::gatha1
‘‘Sannipātā tayo āsuṃ, sobhitassa mahesino;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
9\.
::

::gatha1
‘‘Uggato nāma so rājā, dānaṃ deti naruttame;
::

::gathalast
Tamhi dāne samāgañchuṃ, arahantā satakoṭiyo.
::

::hangnum
10\.
::

::gatha1
‘‘Punāparaṃ puragaṇo, deti dānaṃ naruttame;
::

::gathalast
Tadā navutikoṭīnaṃ, dutiyo āsi samāgamo.
::

::hangnum
11\.
::

::gatha1
‘‘Devaloke vasitvāna, yadā orohatī jino;
::

::gathalast
Tadā asītikoṭīnaṃ, tatiyo āsi samāgamo’’ti.
::

Tadā kira amhākaṃ bodhisatto rammavatīnagare ubhato sujāto ‘sujāto’ nāma brāhmaṇo hutvā sobhitassa bhagavato dhammadesanaṃ sutvā saraṇesu patiṭṭhāya buddhappamukhassa bhikkhusaṅghassa temāsaṃ mahādānamadāsi. Sopi naṃ ‘‘anāgate gotamo nāma buddho bhavissatī’’ti byākāsi. Tena vuttaṃ –

::hangnum
12\.
::

::gatha1
‘‘Ahaṃ {pb:M:0.0203} tena samayena, sujāto nāma brāhmaṇo;
::

::gathalast
Tadā sasāvakaṃ buddhaṃ, annapānena tappayiṃ.
::

::hangnum
13\.
::

::gatha1
‘‘Sopi maṃ buddho byākāsi, sobhito lokanāyako;
::

::gathalast
Aparimeyyito kappe, ayaṃ buddho bhavissati.
::

::hangnum
14\.
::

::gatha1
‘‘Padhānaṃ {pb:V:0.0194}{pb:P:0.0170} padahitvāna…pe… hessāma sammukhā imaṃ.
::

::hangnum
15\.
::

::gatha1
‘‘Tassāpi vacanaṃ sutvā, haṭṭho saṃviggamānaso;
::

::gathalast
Tamevatthamanuppattiyā, uggaṃ dhitimakāsaha’’nti.
::

Tattha **tamevatthamanuppattiyā**ti tassa buddhattassa anuppattiatthaṃ, tassa pana sobhitabuddhassa – ‘‘anāgate ayaṃ gotamo nāma buddho bhavissatī’’ti vacanaṃ sutvā ‘‘avitathavacanā hi buddhā’’ti buddhattappattiatthanti attho. **Ugga**nti tibbaṃ ghoraṃ. **Dhiti**nti vīriyaṃ. **Akāsaha**nti akāsiṃ ahaṃ.

Tassa pana **sobhitassa** bhagavato sudhammaṃ nāma nagaraṃ ahosi, pitā sudhammo nāma rājā, mātā sudhammā nāma devī, asamo ca sunetto ca dve aggasāvakā, anomo nāmupaṭṭhāko, nakulā ca sujātā ca dve aggasāvikā, nāgarukkho bodhi, aṭṭhapaṇṇāsahatthubbedhaṃ sarīraṃ ahosi, navutivassasahassāni āyuppamāṇaṃ, makhilā nāmassa mahādevī, sīhakumāro nāma atrajo, nāṭakitthīnaṃ sattattiṃsasahassāni navavassasahassāni agāraṃ ajjhāvasi. Pāsādena abhinikkhami. Jayaseno nāma rājā upaṭṭhāko. Setārāme kira vasīti. Tena vuttaṃ –

::hangnum
16\.
::

::gatha1
‘‘Sudhammaṃ nāma nagaraṃ, sudhammo nāma khattiyo;
::

::gathalast
Sudhammā nāma janikā, sobhitassa mahesino.
::

::hangnum
21\.
::

::gatha1
‘‘Asamo ca sunetto ca, ahesuṃ aggasāvakā;
::

::gathalast
Anomo nāmupaṭṭhāko, sobhitassa mahesino.
::

::hangnum
22\.
::

::gatha1
‘‘Nakulā ca sujātā ca, ahesuṃ aggasāvikā;
::

::gathalast
Bujjhamāno ca so buddho, nāgamūle abujjhatha.
::

::hangnum
24\.
::

::gatha1
‘‘Aṭṭhapaṇṇāsaratanaṃ{pb:M:0.0204}, accuggato mahāmuni;
::

::gathalast
Obhāseti disā sabbā, sataraṃsīva uggato.
::

::hangnum
25\.
::

::gatha1
‘‘Tathā {pb:V:0.0195} suphullaṃ pavanaṃ, nānāgandhehi dhūpitaṃ;
::

::gathalast
Tatheva tassa pāvacanaṃ, sīlagandhehi dhūpitaṃ.
::

::hangnum
26\.
::

::gatha1
‘‘Yathāpi sāgaro nāma, dassanena atappiyo;
::

::gathalast
Tatheva tassa pāvacanaṃ, savanena atappiyaṃ.
::

::hangnum
27\.
::

::gatha1
‘‘Navutivassasahassāni{pb:P:0.0171}, āyu vijjati tāvade;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
28\.
::

::gatha1
‘‘Ovādaṃ anusiṭṭhiñca, datvāna sesake jane;
::

::gathalast
Hutāsanova tāpetvā, nibbuto so sasāvako.
::

::hangnum
29\.
::

::gatha1
‘‘So ca buddho asamasamo, tepi sāvakā balappattā;
::

::gathalast
Sabbaṃ tamantarahitaṃ, nanu rittā sabbasaṅkhārā’’ti.
::

Tattha **sataraṃsīvā**tiādicco viya, sabbā disā obhāsetīti attho. **Pavana**nti mahāvanaṃ. **Dhūpita**nti vāsitaṃ gandhitaṃ. **Atappiyo**ti atittikaro, atittijanano vā. **Tāvade**ti tasmiṃ kāle, tāvatakaṃ kālanti attho. **Tāresī**ti tārayī. **Ovāda**nti sakiṃ vādo ovādo nāma. **Anusiṭṭhi**nti punappunaṃ vacanaṃ anusiṭṭhi nāma. **Sesake jane**ti saccappaṭivedhaṃ appattassa sesajanassa, sāmiatthe bhummavacanaṃ. **Hutāsanova tāpetvā**ti aggi viya tappetvā. Ayameva vā pāṭho, upādānakkhayā bhagavā parinibbutoti attho. Sesagāthāsu sabbattha uttānamevāti.

::centre
Sobhitabuddhavaṃsavaṇṇanā niṭṭhitā.
::

::centre
Niṭṭhito chaṭṭho buddhavaṃso.
::

### 9. Anomadassībuddhavaṃsavaṇṇanā

Sobhitabuddhe {pb:M:0.0205}{pb:V:0.0196} pana parinibbute tassa aparabhāge ekamasaṅkhyeyyaṃ buddhuppādarahitaṃ ahosi. Atīte pana tasmiṃ asaṅkhyeyye ekasmiṃ kappe tayo buddhā nibbattiṃsu **anomadassī, padumo, nārado**ti. Tattha **anomadassī** bhagavā soḷasa asaṅkhyeyyāni kappasatasahassañca pāramiyo pūretvā tusitapure nibbattitvā devehi abhiyācito tato cavitvā candavatiyaṃ nāma rājadhāniyaṃ yasavā nāmassa rañño kule samussitacārupayodharāya yasodharāya nāma aggamahesiyā kucchismiṃ paṭisandhiṃ aggahesi. Anomadassikumāre kira yasodharāya deviyā kucchigate tassa puññappabhāvena pabhā asītihatthappamāṇaṃ {pb:P:0.0172} ṭhānaṃ pharitvā aṭṭhāsi. Candasūriyappabhāhi anabhibhavanīyāva ahosi. Sā dasannaṃ māsānaṃ accayena bodhisattaṃ sucandanuyyāne vijāyi. Pāṭihāriyāni heṭṭhā vuttanayāneva.

Nāmaggahaṇadivase panassa nāmaṃ gaṇhantā, yasmā jātiyaṃ ākāsato satta ratanāni patiṃsu, tasmā anomānaṃ ratanānaṃ uppattihetubhūtattā ‘‘anomadassī’’ti nāmamakaṃsu. So anukkamena vuddhippatto dibbehi kāmaguṇehi paricāriyamāno dasavassasahassāni agāraṃ ajjhāvasi. Tassa kira siri upasiri sirivaḍḍhoti tayo pāsādā ahesuṃ. Sirimādevippamukhāni tevīsati itthisahassāni paccupaṭṭhitāni ahesuṃ. So sirimāya deviyā upavāṇe nāma putte jāte cattāri nimittāni disvā sivikāyānena mahābhinikkhamanaṃ nikkhamitvā pabbaji. Taṃ tisso janakoṭiyo anupabbajiṃsu.

Tehi parivuto mahāpuriso dasa māse padhānacariyaṃ cari. Tato visākhapuṇṇamāya anupamabrāhmaṇagāme piṇḍāya caritvā anupamaseṭṭhidhītāya dinnaṃ madhupāyāsaṃ paribhuñjitvā sālavane divāvihāraṃ vītināmetvā anomanāmājīvakena dinnā aṭṭha tiṇamuṭṭhiyo gahetvā ajjunarukkhabodhiṃ padakkhiṇaṃ katvā aṭṭhattiṃsahatthavitthataṃ tiṇasantharaṃ santharitvā caturaṅgavīriyaṃ adhiṭṭhāya pallaṅkaṃ ābhujitvā samāraṃ mārabalaṃ viddhaṃsetvā tīsu yāmesu tisso vijjā uppādetvā {pb:V:0.0197} – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānesi. Tena vuttaṃ –

::hangnum
1\.
::

::gatha1
‘‘Sobhitassa {pb:M:0.0206} aparena, sambuddho dvipaduttamo;
::

::gathalast
Anomadassī amitayaso, tejassī duratikkamo.
::

::hangnum
2\.
::

::gatha1
‘‘So chetvā bandhanaṃ sabbaṃ, viddhaṃsetvā tayo bhave;
::

::gathalast
Anivattigamanaṃ maggaṃ, desesi devamānuse.
::

::hangnum
3\.
::

::gatha1
‘‘Sāgarova asaṅkhobho, pabbatova durāsado;
::

::gathalast
Ākāsova ananto so, sālarājāva phullito.
::

::hangnum
4\.
::

::gatha1
‘‘Dassanenapi taṃ buddhaṃ, tositā honti pāṇino;
::

::gathalast
Byāharantaṃ giraṃ sutvā, amataṃ pāpuṇanti te’’ti.
::

Tattha **anomadassī**ti anupamadassano, amitadassano vā. **Amitayaso**ti amitaparivāro, amitakitti vā. **Tejassī**ti sīlasamādhipaññātejena samannāgato. **Duratikkamo**ti duppadhaṃsiyo, aññena devena vā mārena vā kenaci vā atikkamituṃ asakkuṇeyyoti attho. **So** {pb:P:0.0173} **chetvā bandhanaṃ sabba**nti sabbaṃ dasavidhaṃ saṃyojanaṃ chinditvā. **Viddhaṃsetvā tayo bhave**ti tibhavūpagaṃ kammaṃ kammakkhayakarañāṇena viddhaṃsetvā, abhāvaṃ katvāti attho. **Anivattigamanaṃ magga**nti nivattiyā pavattiyā paṭipakkhabhūtaṃ nibbānaṃ anivattīti vuccati, taṃ anivattiṃ gacchati anenāti anivattigamano. Taṃ anivattigamanaṃ aṭṭhaṅgikaṃ maggaṃ desesīti attho. ‘‘Dassetī’’tipi pāṭho, soyevattho. **Devamānuse**ti devamanussānaṃ, sāmiatthe upayogavacanaṃ daṭṭhabbaṃ.

**Asaṅkhobho**ti khobhetuṃ cāletuṃ asakkuṇeyyoti akkhobhiyo. Yathā hi samuddo caturāsītiyojanasahassagambhīro anekayojanasahassabhūtāvāso akkhobhiyo, evaṃ akkhobhiyoti attho. **Ākāsova ananto**ti yathā pana ākāsassa anto natthi, atha kho ananto appameyyo apāro, evaṃ bhagavāpi buddhaguṇehi ananto appameyyo apāro. **So**ti so bhagavā. **Sālarājāva phullito**ti sabbalakkhaṇānubyañjanasamalaṅkatasarīrattā suphullitasālarājā viya sobhatīti attho. **Dassanenapi taṃ buddha**nti tassa buddhassa dassanenāpīti attho. Īdisesupi {pb:V:0.0198} sāmivacanaṃ payujjanti saddasatthavidū. **Tositā**ti paritositā pīṇitā. **Byāharanta**nti byāharantassa, sāmiatthe {pb:M:0.0207} upayogavacanaṃ. **Amata**nti nibbānaṃ. **Pāpuṇantī**ti adhigacchanti. **Te**ti ye tassa giraṃ dhammadesanaṃ suṇanti, te amataṃ pāpuṇantīti attho.

Bhagavā pana bodhimūle sattasattāhaṃ vītināmetvā brahmunā āyācito dhammadesanāya buddhacakkhunā lokaṃ olokento attanā saha pabbajite tikoṭisaṅkhe jane upanissayasampanne disvā – ‘‘kattha nu kho te etarahi viharantī’’ti upadhārento subhavatīnagare sudassanuyyāne viharante disvā ākāsena gantvā sudassanuyyāne otari. So tehi parivuto sadevamanussāya parisāya majjhe dhammacakkaṃ pavattesi. Tattha koṭisatānaṃ paṭhamābhisamayo ahosi. Tena vuttaṃ –

::hangnum
5\.
::

::gatha1
‘‘Dhammābhisamayo tassa, iddho phīto tadā ahu;
::

::gathalast
Koṭisatāni abhisamiṃsu, paṭhame dhammadesane’’ti.
::

Tattha **phīto**ti phātippatto bāhujaññavasena. **Koṭisatānī**ti koṭīnaṃ satāni koṭisatāni. ‘‘Koṭisatayo’’tipi pāṭho, tassa satakoṭiyoti attho.

Athāparena {pb:P:0.0174} samayena osadhīnagaradvāre asanarukkhamūle yamakapāṭihāriyaṃ katvā asurehi durabhibhavane tāvatiṃsabhavane paṇḍukambalasilāyaṃ nisinno temāsaṃ abhidhammavassaṃ vassāpayi. Tadā asītidevatākoṭiyo abhisamiṃsu. Tena vuttaṃ –

::hangnum
6\.
::

::gatha1
‘‘Tato paraṃ abhisamaye, vassante dhammavuṭṭhiyo;
::

::gathalast
Asītikoṭiyobhisamiṃsu, dutiye dhammadesane’’ti.
::

Tattha **vassante**ti buddhamahāmeghe vassante. **Dhammavuṭṭhiyo**ti dhammakathāvassavuṭṭhiyo.

Tato aparena samayena maṅgalapañhāniddese aṭṭhasattati koṭiyo abhisamiṃsu. So tatiyo abhisamayo ahosi. Tena vuttaṃ –

::hangnum
7\.
::

::gatha1
‘‘Tato {pb:M:0.0208}{pb:V:0.0199} parampi vassante, tappayante ca pāṇinaṃ;
::

::gathalast
Aṭṭhasattatikoṭīnaṃ, tatiyābhisamayo ahū’’ti.
::

Tattha **vassante**ti dhammakathāsaliladhāraṃ vassante. **Tappayante**ti dhammāmatavassena tappayante, tappanaṃ karonte bhagavatīti attho.

Anomadassissapi bhagavato tayo sāvakasannipātā ahesuṃ. Tattha soreyyanagare isidattassa rañño dhamme desiyamāne pasīditvā ehibhikkhupabbajjāya pabbajitānaṃ aṭṭhannaṃ arahantasatasahassānaṃ majjhe pātimokkhaṃ uddisi. Ayaṃ paṭhamo sannipāto ahosi. Rādhavatīnagare sundarindharassa nāma rañño dhamme desiyamāne ehibhikkhupabbajjāya pabbajitānaṃ sattannaṃ arahantasatasahassānaṃ majjhe pātimokkhaṃ uddisi. Ayaṃ dutiyo sannipāto ahosi. Puna soreyyanagareyeva soreyyaraññā saha ehibhikkhupabbajjāya pabbajitānaṃ channaṃ arahantasatasahassānaṃ majjhe pātimokkhaṃ uddisi. Ayaṃ tatiyo sannipāto ahosi. Tena vuttaṃ –

::hangnum
8\.
::

::gatha1
‘‘Sannipātā tayo āsuṃ, tassāpi ca mahesino;
::

::gathalast
Abhiññābalappattānaṃ, pupphitānaṃ vimuttiyā.
::

::hangnum
9\.
::

::gatha1
‘‘Aṭṭhasatasahassānaṃ, sannipāto tadā ahu;
::

::gathalast
Pahīnamadamohānaṃ, santacittāna tādinaṃ.
::

::hangnum
10\.
::

::gatha1
‘‘Sattasatasahassānaṃ, dutiyo āsi samāgamo;
::

::gathalast
Anaṅgaṇānaṃ virajānaṃ, upasantāna tādinaṃ.
::

::hangnum
11\.
::

::gatha1
‘‘Channaṃ satasahassānaṃ, tatiyo āsi samāgamo;
::

::gathalast
Abhiññābalappattānaṃ, nibbutānaṃ tapassina’’nti.
::

Tattha {pb:P:0.0175} **tassāpi ca mahesino**ti tassa mahesino anomadassissāpi. ‘‘Tassāpi dvipaduttamo’’tipi pāṭho, tassapi dvipaduttamassāti attho. Lakkhaṇaṃ saddasatthato gahetabbaṃ. **Abhiññābalappattāna**nti abhiññānaṃ balappattānaṃ, ciṇṇavasitāya khippanisantibhāvena abhiññāsu {pb:V:0.0200} thirabhāvappattānanti attho. **Pupphitāna**nti sabbaphāliphullabhāvena ativiya sobhaggappattānaṃ. **Vimuttiyā**ti arahattaphalavimuttiyā.

**Anaṅgaṇāna**nti {pb:M:0.0209} ettha ayaṃ **aṅgaṇa**-saddo katthaci kilesesu dissati. Yathāha – ‘‘tattha katamāni tīṇi aṅgaṇāni? Rāgo aṅgaṇaṃ doso aṅgaṇaṃ moho aṅgaṇa’’nti (vibha. 924). ‘‘Pāpakānaṃ kho etaṃ, āvuso, akusalānaṃ icchāvacarānaṃ adhivacanaṃ yadidaṃ aṅgaṇa’’nti (ma. ni. 1.60). Katthaci kismiñci male? Yathāha – ‘‘tasseva rajassa vā aṅgaṇassa vā pahānāya vāyamatī’’ti (ma. ni. 1.184). Katthaci tathārūpe bhūmibhāge ‘‘cetiyaṅgaṇaṃ bodhiyaṅgaṇaṃ rājaṅgaṇa’’nti. Idha pana kilesesu daṭṭhabbo. Tasmā nikkilesānanti attho (ma. ni. aṭṭha. 1.57). **Virajāna**nti tasseva vevacanaṃ. **Tapassina**nti kilesakkhayakaro ariyamaggasaṅkhāto tapo yesaṃ atthi te tapassino, tesaṃ tapassīnaṃ, khīṇāsavānanti attho.

Tadā amhākaṃ bodhisatto eko mahesakkho yakkhasenāpati ahosi mahiddhiko mahānubhāvo anekakoṭisatasahassānaṃ yakkhānaṃ adhipati. So ‘‘buddho loke uppanno’’ti sutvā āgantvā paramaruciradassanaṃ sattaratanamayaṃ abhirucirarajanikaramaṇḍalasadisaṃ maṇḍapaṃ nimminitvā tattha sattāhaṃ mahādānaṃ buddhappamukhassa saṅghassa adāsi. Atha naṃ bhagavā bhattānumodanasamaye ‘‘anāgate kappasatasahassādhike ekasmiṃ asaṅkhyeyye atikkante gotamo nāma buddho bhavissatī’’ti byākāsi. Tena vuttaṃ –

::hangnum
12\.
::

::gatha1
‘‘Ahaṃ tena samayena, yakkho āsiṃ mahiddhiko;
::

::gathalast
Nekānaṃ yakkhakoṭīnaṃ, vasavattimhi issaro.
::

::hangnum
13\.
::

::gatha1
‘‘Tadāpi taṃ buddhavaraṃ, upagantvā mahesinaṃ;
::

::gathalast
Annapānena tappesiṃ, sasaṅghaṃ lokanāyakaṃ.
::

::hangnum
14\.
::

::gatha1
‘‘Sopi maṃ tadā byākāsi, visuddhanayano muni;
::

::gathalast
Aparimeyyito kappe, ayaṃ buddho bhavissati.
::

::hangnum
15\.
::

::gatha1
‘‘Padhānaṃ {pb:V:0.0201} padahitvāna…pe… hessāma sammukhā imaṃ.
::

::hangnum
16\.
::

::gatha1
‘‘Tassāpi {pb:P:0.0176} vacanaṃ sutvā, haṭṭho saṃviggamānaso;
::

::gathalast
Uttariṃ vatamadhiṭṭhāsiṃ, dasapāramipūriyā’’ti.
::

Tattha {pb:M:0.0210} **uttariṃ vatamadhiṭṭhāsi**nti pāramipūraṇatthāya bhiyyopi daḷhataraṃ parakkamamakāsīti attho.

Tassa pana **anomadassissa** bhagavato candavatī nāma nagaraṃ ahosi, yasavā nāma rājā pitā, yasodharā nāma mātā, nisabho ca anomo ca dve aggasāvakā, varuṇo nāmupaṭṭhāko, sundarī ca sumanā ca dve aggasāvikā, ajjunarukkho bodhi, sarīraṃ aṭṭhapaṇṇāsahatthubbedhaṃ ahosi, vassasatasahassaṃ āyu, sirimā nāma aggamahesī, upavāṇo nāmassa putto, dasavassasahassāni agāraṃ ajjhāvasi. So sivikāyānena nikkhami. Sivikāyānena gamanaṃ pana sobhitabuddhavaṃsavaṇṇanāya pāsādagamane vuttanayeneva veditabbaṃ. Dhammako nāma rājā upaṭṭhāko. Dhammārāme kira bhagavā vihāsīti. Tena vuttaṃ –

::hangnum
17\.
::

::gatha1
‘‘Nagaraṃ candavatī nāma, yasavā nāma khattiyo;
::

::gathalast
Mātā yasodharā nāma, anomadassissa satthuno.
::

::hangnum
22\.
::

::gatha1
‘‘Nisabho ca anomo ca, ahesuṃ aggasāvakā;
::

::gathalast
Varuṇo nāmupaṭṭhāko, anomadassissa satthuno.
::

::hangnum
23\.
::

::gatha1
‘‘Sundarī ca sumanā ca, ahesuṃ aggasāvikā;
::

::gathalast
Bodhi tassa bhagavato, ajjunoti pavuccati.
::

::hangnum
25\.
::

::gatha1
‘‘Aṭṭhapaṇṇāsaratanaṃ, accuggato mahāmuni;
::

::gathalast
Pabhā niddhāvatī tassa, sataraṃsīva uggato.
::

::hangnum
26\.
::

::gatha1
‘‘Vassasatasahassāni, āyu vijjati tāvade;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
27\.
::

::gatha1
‘‘Supupphitaṃ {pb:V:0.0202} pāvacanaṃ, arahantehi tādihi;
::

::gathalast
Vītarāgehi vimalehi, sobhittha jinasāsanaṃ.
::

::hangnum
28\.
::

::gatha1
‘‘So ca satthā amitayaso, yugāni tāni atuliyāni;
::

::gathalast
Sabbaṃ tamantarahitaṃ, nanu rittā sabbasaṅkhārā’’ti.
::

Tattha {pb:M:0.0211} **pabhā niddhāvatī**ti tassa sarīrato pabhā nikkhamati. Sarīrappabhā panassa niccakālaṃ dvādasayojanappamāṇaṃ padesaṃ pharitvā tiṭṭhati. **Yugāni tānī**ti aggasāvakayugādīni yugaḷāni. **Sabbaṃ** {pb:P:0.0177} **tamantarahita**nti vuttappakāraṃ sabbampi aniccamukhaṃ paviṭṭhaṃ vinaṭṭhanti attho. ‘‘Nanu rittakameva saṅkhārā’’tipi pāṭho, tassa nanu rittakā tucchakāyeva sabbe saṅkhārāti attho. **Ma**-kāro padasandhikaro. Sesagāthāsu sabbattha uttānamevāti.

Imassa pana anomadassissa bhagavato santike sāriputto ca mahāmoggallāno cāti ime dve aggasāvakā aggasāvakabhāvatthāya paṇidhānamakaṃsu. Imesaṃ pana therānaṃ vatthu cettha kathetabbaṃ. Mayā ganthavitthārabhayena na uddhaṭanti.

::centre
Anomadassībuddhavaṃsavaṇṇanā niṭṭhitā.
::

::centre
Niṭṭhito sattamo buddhavaṃso.
::

### 10. Padumabuddhavaṃsavaṇṇanā

Anomadassissa {pb:V:0.0203} pana bhagavato aparabhāge vassasatasahassāyukā manussā anukkamena parihāyitvā dasavassāyukā hutvā puna anukkamena vaḍḍhitvā asaṅkhyeyyāyukā hutvā puna parihāyamānā vassasatasahassāyukā ahesuṃ. Tathā **padumo** nāma satthā loke uppajji. Sopi pāramiyo pūretvā tusitapure nibbattitvā tato cavitvā campakanagare asamassa nāma rañño kule rūpādīhi asamāya asamāya nāma aggamahesiyā kucchismiṃ paṭisandhiṃ aggahesi. So dasannaṃ māsānaṃ accayena campakuyyāne mātukucchito nikkhami. Jāte pana kumāre ākāsato sakalajambudīpe samuddapariyante padumavassaṃ nipati. Tenassa nāmaggahaṇadivase nāmaṃ gaṇhantā nemittakā ca ñātakā ca ‘‘mahāpadumakumāro’’tveva nāmamakaṃsu. So dasavassasahassāni agāraṃ ajjhāvasi. Nanduttara-vasuttara-yasuttarānāmakā tayo pāsādā ahesuṃ. Uttarādevippamukhāni tettiṃsa itthisahassāni paccupaṭṭhitāni ahesuṃ.

Atha {pb:M:0.0212} mahāsatto uttarāya nāma mahādeviyā rammakumāre nāma uppanne cattāri nimittāni disvā ājaññarathena mahābhinikkhamanaṃ nikkhami. Taṃ pabbajantaṃ ekā purisakoṭi anupabbaji. So tehi parivuto aṭṭha māse padhānacariyaṃ caritvā visākhapuṇṇamāya dhaññavatīnagare sudhaññaseṭṭhissa dhītāya dhaññavatiyā nāma dinnaṃ madhupāyāsaṃ paribhuñjitvā mahāsālavane divāvihāraṃ vītināmetvā sāyanhasamaye titthakājīvakena dinnā aṭṭha tiṇamuṭṭhiyo gahetvā mahāsoṇabodhiṃ upasaṅkamitvā aṭṭhattiṃsahatthavitthataṃ tiṇasantharakaṃ paññapetvā pallaṅkaṃ ābhujitvā caturaṅgavīriyaṃ adhiṭṭhāya mārabalaṃ {pb:P:0.0178} vidhamitvā tīsu yāmesu tisso vijjā sacchikatvā – ‘‘anekajātisaṃsāraṃ…pe… taṇhānaṃ khayamajjhagā’’ti (dha. pa. 153-154) udānaṃ udānetvā sattasattāhaṃ bodhisamīpeyeva vītināmetvā brahmuno āyācanaṃ adhivāsetvā dhammadesanāya bhājanabhūte puggale upaparikkhanto attanā saha pabbajite koṭisaṅkhe bhikkhū disvā taṅkhaṇeyeva anilapathena gantvā dhaññavatīnagarasamīpe dhanañjayuyyāne otaritvā tehi parivuto tesaṃ majjhe dhammacakkaṃ pavattesi. Tadā koṭisatānaṃ abhisamayo ahosi. Tena vuttaṃ –

::hangnum
1\.
::

::gatha1
‘‘Anomadassissa {pb:V:0.0204} aparena, sambuddho dvipaduttamo;
::

::gathalast
Padumo nāma nāmena, asamo appaṭipuggalo.
::

::hangnum
2\.
::

::gatha1
‘‘Tassāpi asamaṃ sīlaṃ, samādhipi anantako;
::

::gathalast
Asaṅkhyeyyaṃ ñāṇavaraṃ, vimuttipi anūpamā.
::

::hangnum
3\.
::

::gatha1
‘‘Tassāpi atulatejassa, dhammacakkappavattane;
::

::gathalast
Abhisamayā tayo āsuṃ, mahātamapavāhanā’’ti.
::

Tattha **asamaṃ sīla**nti aññesaṃ sīlena asadisaṃ, uttamaṃ seṭṭhanti attho. **Samādhipi anantako**ti samādhipi appameyyo, tassa anantabhāvo lokavivaraṇayamakapāṭihāriyādīsu daṭṭhabbo. **Ñāṇavara**nti sabbaññutaññāṇaṃ, asādhāraṇañāṇāni vā. **Vimuttipī**ti arahattaphalavimuttipi bhagavato. **Anūpamā**ti upamāvirahitā. **Atulatejassā**ti atulañāṇatejassa. ‘‘Atulañāṇatejā’’tipi pāṭho. Tassa ‘‘tayo abhisamayā’’ti iminā {pb:M:0.0213} uttarapadena sambandho daṭṭhabbo. **Mahātamapavāhanā**ti mahāmohavināsakā, mohandhakāraviddhaṃsakāti attho.

Athāparena samayena padumo bhagavā attano kaniṭṭhabhātaraṃ sālakumārañca upasālakumārañca ñātisamāgame saparivāre pabbājetvā tesaṃ dhammaṃ desento navuti koṭiyo dhammāmataṃ pāyesi. Yadā pana rammattherassa dhammaṃ desesi, tadā asītikoṭīnaṃ tatiyo abhisamayo ahosi. Tena vuttaṃ –

::hangnum
4\.
::

::gatha1
‘‘Paṭhamābhisamaye buddho, koṭisatamabodhayi;
::

::gathalast
Dutiyābhisamaye dhīro, navutikoṭimabodhayi.
::

::hangnum
5\.
::

::gatha1
‘‘Yadā ca padumo buddho, ovadī sakamatrajaṃ;
::

::gathalast
Tadā asītikoṭīnaṃ, tatiyābhisamayo ahū’’ti.
::

Yadā {pb:P:0.0179} pana subhāvitatto nāma rājā padumassa buddhassa buddhapadumavadanassa santike koṭisatasahassaparivāro ehibhikkhupabbajjāya pabbajito, tasmiṃ sannipāte bhagavā pātimokkhaṃ uddisi, so pana paṭhamo sannipāto ahosi.

Athāparena {pb:V:0.0205} samayena mahāpadumo munivasabho usabhasamagatī usabhavatīnagaraṃ upanissāya vassaṃ upagañchi. Nagaravāsino manussā bhagavantaṃ dassanakāmā upasaṅkamiṃsu. Tesaṃ bhagavā dhammaṃ desesi. Tattha ca bahavo manussā pasannacittā pabbajiṃsu. Tato dasabalo tehi ca aññehi ca tīhi bhikkhusatasahassehi saddhiṃ visuddhipavāraṇaṃ pavāresi. So dutiyo sannipāto ahosi. Ye pana tattha na pabbajiṃsu, te kathinānisaṃsaṃ sutvā pāṭipade pañcasu māsesu pañcānisaṃsadāyakaṃ kathinacīvaramadaṃsu. Tato taṃ bhikkhū dhammasenāpatiṃ aggasāvakaṃ visālamatiṃ sālattheraṃ kathinatthāratthaṃ yācitvā kathinacīvaraṃ tassādaṃsu. Therassa kathinacīvare kayiramāne bhikkhū sibbane sahāyakā ahesuṃ. Padumo pana sammāsambuddho sūcicchidde suttāni āvunitvā adāsi. Niṭṭhite pana cīvare bhagavā tīhi bhikkhusatasahassehi cārikaṃ pakkāmi.

Athāparena {pb:M:0.0214} samayena sīhavikkantagāmī purisasīho viya buddhasīho gosiṅgasālavanasadise paramasurabhikusumaphalabhāravinamitasākhāviṭape vimalakamalakuvalayasamalaṅkate sisiramadhuravārivāhena paripūrite ruru-camara-sīha-byaggha-aja-haya-gavaya-mahiṃsādi vividhamigagaṇavicarite surabhikusumagandhāvabaddhahadayāhi bhamaramadhukarayuvatīhi anubhūtappacārāhi samantato gumbagumbāyamāne phalarasapamuditahadayāhi kākalisadisamadhuravirutāhi kokilavadhūhi upagīyamāne paramaramaṇīye vivitte vijane yogānukūle pavane vassāvāsamupagañchi. Tasmiṃ viharantaṃ saparivārakaṃ dasabalaṃ tathāgataṃ dhammarājaṃ buddhasiriyā virocamānaṃ disvā manussā tassa dhammaṃ sutvā pasīditvā ehibhikkhupabbajjāya pabbajiṃsu. Tadā dvīhi bhikkhusatasahassehi parivuto pavāresi. So tatiyo sannipāto ahosi. Tena vuttaṃ –

::hangnum
6\.
::

::gatha1
‘‘Sannipātā tayo āsuṃ, padumassa mahesino;
::

::gathalast
Koṭisatasahassānaṃ, paṭhamo āsi samāgamo.
::

::hangnum
7\.
::

::gatha1
‘‘Kathinatthārasamaye, uppanne kathinacīvare;
::

::gathalast
Dhammasenāpatitthāya, bhikkhū sibbiṃsu cīvaraṃ.
::

::hangnum
8\.
::

::gatha1
‘‘Tadā te vimalā bhikkhū, chaḷabhiññā mahiddhikā;
::

::gathalast
Tīṇi satasahassāni, samiṃsu aparājitā.
::

::hangnum
9\.
::

::gatha1
‘‘Punāparaṃ {pb:V:0.0206}{pb:P:0.0180} so narāsabho, pavane vāsaṃ upāgami;
::

::gathalast
Tadā samāgamo āsi, dvinnaṃ satasahassina’’nti.
::

Tattha **kathinatthārasamaye**ti kathinacīvarattharaṇasamaye. **Dhammasenāpatitthāyā**ti dhammasenāpatisālattheratthaṃ. **Aparājitā**ti na parājitā, vibhattilopo daṭṭhabbo. **So**ti so mahāpadumo. **Pavane**ti mahāvane. **Vāsa**nti vassāvāsaṃ. **Upāgamī**ti upāgato. **Dvinnaṃ satasahassina**nti dvinnaṃ satasahassānaṃ. ‘‘Tadā āsi samāgamo’’tipi pāṭho yadi atthi sundaro bhaveyya.

Tadā tathāgate tasmiṃ vanasaṇḍe vasante amhākaṃ bodhisatto sīho hutvā sattāhaṃ nirodhasamāpattiṃ samāpajjitvā nisinnaṃ disvā pasannacitto {pb:M:0.0215} hutvā padakkhiṇaṃ katvā sañjātapītisomanasso tikkhattuṃ sīhanādaṃ naditvā sattāhaṃ buddhārammaṇaṃ pītiṃ avijahitvā pītisukheneva gocarāya apakkamitvā jīvitapariccāgaṃ katvā payirupāsamāno aṭṭhāsi. Atha satthā tassa sattāhassa accayena nirodhasamāpattito vuṭṭhāya narasīho sīhaṃ oloketvā – ‘‘bhikkhusaṅghepissa cittappasādo hotūti saṅgho āgacchatū’’ti cintesi. Anekakoṭibhikkhū tāvadeva āgañchiṃsu. Sīho saṅghepi cittaṃ pasādesi. Atha satthā tassa cittaṃ oloketvā – ‘‘anāgate gotamo nāma buddho bhavissatī’’ti byākāsi. Tena vuttaṃ –

::hangnum
10\.
::

::gatha1
‘‘Ahaṃ tena samayena, sīho āsiṃ migādhibhū;
::

::gathalast
Pavivekamanubrūhantaṃ, pavane addasaṃ jinaṃ.
::

::hangnum
11\.
::

::gatha1
‘‘Vanditvā sirasā pāde, katvāna taṃ padakkhiṇaṃ;
::

::gathalast
Tikkhattuṃ abhināditvā, sattāhaṃ jinamupaṭṭhahaṃ.
::

::hangnum
12\.
::

::gatha1
‘‘Sattāhaṃ varasamāpattiyā, vuṭṭhahitvā tathāgato;
::

::gathalast
Manasā cintayitvāna, koṭibhikkhū samānayi.
::

::hangnum
13\.
::

::gatha1
‘‘Tadāpi so mahāvīro, tesaṃ majjhe viyākari;
::

::gathalast
Aparimeyyito kappe, ayaṃ buddho bhavissati.
::

::hangnum
14\.
::

::gatha1
‘‘Padhānaṃ {pb:V:0.0207} padahitvāna…pe… hessāma sammukhā imaṃ.
::

::hangnum
15\.
::

::gatha1
‘‘Tassāpi vacanaṃ sutvā, bhiyyo cittaṃ pasādayiṃ;
::

::gathalast
Uttariṃ vatamadhiṭṭhāsiṃ, dasapāramipūriyā’’ti.
::

Tattha {pb:P:0.0181} **pavivekamanubrūhanta**nti nirodhasamāpattiṃ samāpannanti attho. **Padakkhiṇa**nti tikkhattuṃ padakkhiṇaṃ katvā. **Abhināditvā**ti tikkhattuṃ sīhanādaṃ naditvā. **Upaṭṭhaha**nti upaṭṭhahiṃ. Ayameva vā pāṭho. **Varasamāpattiyā**ti nirodhasamāpattito vuṭṭhahitvā. **Manasā cintayitvānā**ti ‘‘sabbepi bhikkhū idha āgacchantū’’ti manasāva cintetvā. **Samānayī**ti samāhari.

Tassa pana **padumassa bhagavato** campakaṃ nāma nagaraṃ ahosi. Asamo nāma rājā pitā ahosi, mātāpi tassa asamā nāma, sālo {pb:M:0.0216} ca upasālo ca dve aggasāvakā, varuṇo nāmupaṭṭhāko, rādhā ca surādhā ca dve aggasāvikā, mahāsoṇarukkho bodhi, aṭṭhapaṇṇāsahatthubbedhaṃ sarīraṃ, āyu vassasatasahassaṃ ahosi, rūpādīhi guṇehi anuttarā uttarā nāmassa aggamahesī, rammakumāro nāmassa atirammo tanayo ahosi. Tena vuttaṃ –

::hangnum
16\.
::

::gatha1
‘‘Campakaṃ nāma nagaraṃ, asamo nāma khattiyo;
::

::gathalast
Asamā nāma janikā, padumassa mahesino.
::

::hangnum
21\.
::

::gatha1
‘‘Sālo ca upasālo ca, ahesuṃ aggasāvakā;
::

::gathalast
Varuṇo nāmupaṭṭhāko, padumassa mahesino.
::

::hangnum
22\.
::

::gatha1
‘‘Rādhā ceva surādhā ca, ahesuṃ aggasāvikā;
::

::gathalast
Bodhi tassa bhagavato, mahāsoṇoti vuccati.
::

::hangnum
24\.
::

::gatha1
‘‘Aṭṭhapaṇṇāsaratanaṃ, accuggato mahāmuni;
::

::gathalast
Pabhā niddhāvatī tassa, asamā sabbato disā.
::

::hangnum
25\.
::

::gatha1
‘‘Candappabhā sūriyappabhā, ratanaggimaṇippabhā;
::

::gathalast
Sabbāpi tā hatā honti, patvā jinapabhuttamaṃ.
::

::hangnum
26\.
::

::gatha1
‘‘Vassasatasahassāni{pb:V:0.0208}, āyu vijjati tāvade;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
27\.
::

::gatha1
‘‘Paripakkamānase satte, bodhayitvā asesato;
::

::gathalast
Sesake anusāsitvā, nibbuto so sasāvako.
::

::hangnum
28\.
::

::gatha1
‘‘Uragova tacaṃ jiṇṇaṃ, vaddhapattaṃva pādapo;
::

::gathalast
Jahitvā sabbasaṅkhāre, nibbuto so yathā sikhī’’ti.
::

Tattha {pb:P:0.0182} **ratanaggimaṇippabhā**ti ratanappabhā ca aggippabhā ca maṇippabhā ca. **Hatā**ti abhibhūtā. **Jinapabhuttama**nti jinassa sarīrappabhaṃ uttamaṃ patvā hatāti attho. **Paripakkamānase**ti paripakkindriye veneyyasatte. **Vaddhapatta**nti purāṇapattaṃ. **Pādapo vā**ti pādapo viya. **Sabbasaṅkhāre**ti sabbepi {pb:M:0.0217} ajjhattikabāhire saṅkhāre. ‘‘Hitvā sabbasaṅkhāra’’ntipi pāṭho, soyevattho. **Yathā sikhī**ti aggi viya nirupādāno nibbutiṃ sugato gatoti. Sesamettha gāthāsu heṭṭhā vuttanayattā uttānamevāti.

::centre
Padumabuddhavaṃsavaṇṇanā niṭṭhitā.
::

::centre
Niṭṭhito aṭṭhamo buddhavaṃso.
::

### 11. Nāradabuddhavaṃsavaṇṇanā

Padumabuddhe {pb:V:0.0209} pana parinibbute tassa sāsane ca antarahite vassasatasahassāyukā manussā anukkamena parihāyamānā dasavassāyukā ahesuṃ. Puna vaḍḍhitvā asaṅkhyeyyāyukā hutvā parihāyamānā navutivassasahassāyukā ahesuṃ. Tadā dasabaladharo tevijjo catuvesārajjavisārado vimuttisārado **nārado** nāma narasattuttamo satthā loke udapādi. So cattāri asaṅkhyeyyāni kappasatasahassañca pāramiyo pūretvā tusitabhavane nibbattitvā tato cavitvā dhaññavatī nāma nagare sakavīriyavijitavāsudevassa sudevassa nāma rañño kule aggamahesiyā nirūpamāya anomāya nāma deviyā kucchismiṃ paṭisandhiṃ aggahesi. So dasannaṃ māsānaṃ accayena dhanañjayuyyāne mātukucchito nikkhami. Nāmaggahaṇadivase pana nāmakaraṇe kayiramāne sakalajambudīpe manussānaṃ upabhogakkhamāni anurūpāni ābharaṇāni ākāsato kapparukkhādīhi patiṃsu. Tenassa narānaṃ arahāni ābharaṇāni adāsīti ‘‘nārado’’ti nāmaṃ akaṃsu.

So navavassasahassāni agāramajjhe vasi. Vijito vijitāvī vijitābhirāmoti tiṇṇaṃ utūnaṃ anucchavikā tayo pāsādā ahesuṃ. Tassa nāradakumārassa kulasīlācārarūpasampannaṃ manonukūlaṃ vijitasenaṃ {pb:P:0.0183} nāma ativiya dhaññaṃ khattiyakaññaṃ aggamahesiṃ akaṃsu. Taṃ ādiṃ katvā vīsatisahassādhikaṃ itthīnaṃ satasahassaṃ ahosi. Tassā vijitasenāya deviyā sabbalokānandakare nanduttarakumāre nāma jāte so cattāri nimittāni disvā caturaṅginiyā mahatiyā senāya parivuto nānāvirāgatanuvaravasananivasano {pb:M:0.0218} āmukkamuttāhāramaṇikuṇḍalo varakeyūramakuṭakaṭakadharo paramasurabhigandhakusumasamalaṅkato padasāva uyyānaṃ gantvā sabbābharaṇāni omuñcitvā bhaṇḍāgārikassa hatthe datvā sayameva vimalanīlakuvalayadalasadisenātinisitenāsinā paramaruciraratanavicittaṃ sakesamakuṭaṃ chinditvā gaganatale khipi. Taṃ sakko devarājā suvaṇṇacaṅkoṭakena paṭiggahetvā tāvatiṃsabhavanaṃ netvā tiyojanubbedhaṃ sinerumuddhani sattaratanamayaṃ cetiyaṃ akāsi.

Mahāpuriso {pb:V:0.0210} pana devadattāni kāsāyāni vatthāni paridahitvā tattheva uyyāne pabbaji. Purisasatasahassā ca taṃ anupabbajiṃsu. So sattāhaṃ tattheva padhānacariyaṃ caritvā visākhapuṇṇamāya vijitasenāya aggamahesiyā dinnaṃ pāyāsaṃ paribhuñjitvā tattheva uyyāne divāvihāraṃ katvā sudassanuyyānapālena dinnā aṭṭha tiṇamuṭṭhiyo gahetvā mahāsoṇabodhiṃ padakkhiṇaṃ katvā aṭṭhapaṇṇāsahatthavitthataṃ tiṇasantharaṃ santharitvā nisīditvā mārabalaṃ vidhamitvā tīsu yāmesu tisso vijjā uppādetvā sabbaññutaññāṇaṃ paṭivijjhitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhāni vītināmetvā brahmuno yācito paṭiññaṃ datvā dhanañjayuyyāne attanā saha pabbajitehi satasahassabhikkhūhi parivuto tattha dhammacakkaṃ pavattesi. Tadā koṭisatasahassānaṃ dhammābhisamayo ahosi. Tena vuttaṃ –

::hangnum
1\.
::

::gatha1
‘‘Padumassa aparena, sambuddho dvipaduttamo;
::

::gathalast
Nārado nāma nāmena, asamo appaṭipuggalo.
::

::hangnum
2\.
::

::gatha1
‘‘So buddho cakkavattissa, jeṭṭho dayitaoraso;
::

::gathalast
Āmukkamālābharaṇo, uyyānaṃ upasaṅkami.
::

::hangnum
3\.
::

::gatha1
‘‘Tatthāsi rukkho yasavipulo, abhirūpo brahmā suci;
::

::gathalast
Tamajjhappatvā upanisīdi, mahāsoṇassa heṭṭhato.
::

::hangnum
4\.
::

::gatha1
‘‘Tattha ñāṇavaruppajji, anantaṃ vajirūpamaṃ;
::

::gathalast
Tena vicini saṅkhāre, ukkujjamavakujjakaṃ.
::

::hangnum
5\.
::

::gatha1
‘‘Tattha {pb:M:0.0219}{pb:P:0.0184} sabbakilesāni, asesamabhivāhayi;
::

::gathalast
Pāpuṇī kevalaṃ bodhiṃ, buddhañāṇe ca cuddasa.
::

::hangnum
6\.
::

::gatha1
‘‘Pāpuṇitvāna sambodhiṃ, dhammacakkaṃ pavattayi;
::

::gathalast
Koṭisatasahassānaṃ, paṭhamābhisamayo ahū’’ti.
::

Tattha **cakkavattissā**ti cakkavattirañño. **Jeṭṭho**ti pubbajo. **Dayitaoraso**ti dayito piyo {pb:V:0.0211} oraso putto, dayito orasi gahetvā lālito putto dayitaoraso nāma. **Āmukkamālābharaṇo**ti āmukkamuttāhārakeyūrakaṭakamakuṭakuṇḍalamālo. **Uyyāna**nti bahinagare dhanañjayuyyānaṃ nāmārāmaṃ agamāsi.

**Tatthāsi rukkho**ti tasmiṃ uyyāne eko kira rukkho rattasoṇo nāma ahosi. So kira navutihatthubbedho samavaṭṭakkhandho sampannavividhaviṭapasākho nīlabahalavipulapalāso sandacchāyo devatādhivuṭṭhattā vigatavividhavihagagaṇasañcāro dharaṇītalatilakabhūto tarurajjaṃ viya kurumāno paramaramaṇīyadassano rattakusumasamalaṅkatasabbasākho devamanussanayanarasāyanabhūto ahosi. **Yasavipulo**ti vipulayaso, sabbalokavikhyāto attano sampattiyā sabbattha pākaṭo vissutoti attho. Keci ‘‘tatthāsi rukkho vipulo’’ti paṭhanti. **Brahā**ti mahanto, devānaṃ pāricchattakasadisoti attho. **Tamajjhappatvā**ti taṃ soṇarukkhaṃ patvā adhipatvā upagammāti attho. **Heṭṭhato**ti tassa rukkhassa heṭṭhā.

**Ñāṇavaruppajjī**ti ñāṇavaraṃ udapādi. **Ananta**nti appameyyaṃ appamāṇaṃ. **Vajirūpama**nti vajirasadisaṃ tikhiṇaṃ, aniccānupassanādikassa vipassanāñāṇassetaṃ adhivacanaṃ. **Tena vicini saṅkhāre**ti tena vipassanāñāṇena rūpādike saṅkhāre vicini. **Ukkujjamavakujjaka**nti saṅkhārānaṃ udayañca vayañca vicinīti attho. Tasmā paccayākāraṃ sammasitvā ānāpānacatutthajjhānato vuṭṭhāya pañcasu khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇaṃ vipassanaṃ vaḍḍhetvā ariyamaggānukkamena sakale buddhaguṇe paṭilabhīti attho.

**Tatthā**ti {pb:M:0.0220}{pb:P:0.0185} soṇarukkhe. **Sabbakilesānī**ti sabbepi kilese, liṅgavipariyāsaṃ katvā vuttaṃ. Keci ‘‘tattha sabbakilesehī’’ti paṭhanti. **Asesa**nti niravasesaṃ. **Abhivāhayī**ti maggodhinā ca kilesodhinā ca sabbe kilese abhivāhayi, vināsamupanesīti attho. **Bodhī**ti arahattamaggañāṇaṃ. **Buddhañāṇe ca cuddasā**ti buddhañāṇāni cuddasa. Tāni katamānīti? Maggaphalañāṇāni aṭṭha, cha asādhāraṇañāṇānīti evamimāni cuddasa buddhañāṇāni nāma, **ca**-saddo sampiṇḍanattho, tena aparānipi catasso paṭisambhidāñāṇāni catuvesārajjañāṇāni catuyoniparicchedakañāṇāni pañcagatiparicchedakañāṇāni dasabalañāṇāni sakale ca buddhaguṇe pāpuṇīti attho.

Evaṃ buddhattaṃ patvā brahmāyācanaṃ adhivāsetvā dhanañjayuyyāne attanā saha pabbajite satasahassabhikkhū sammukhe katvā dhammacakkaṃ pavattesi. Tadā koṭisatasahassassa paṭhamābhisamayo {pb:V:0.0212} ahosi. Tadā kira mahādoṇanagare doṇo nāma nāgarājā gaṅgātīre paṭivasati mahiddhiko mahānubhāvo mahājanena sakkato garukato mānito pūjito. So yasmiṃ visaye janapadavāsino manussā tassa balikammaṃ na karonti, tesaṃ visayaṃ avassena vā ativassena vā sakkharavassena vā vināseti.

Atha tīradassano nārado satthā doṇassa nāgarājassa vinayane bahūnaṃ pāṇīnaṃ upanissayaṃ disvā mahatā bhikkhusaṅghena parivārito tassa nāgarājassa nivāsaṭṭhānamagamāsi. Tato taṃ manussā disvā evamāhaṃsu – ‘‘bhagavā, ettha ghoraviso uggatejo mahiddhiko mahānubhāvo nāgarājā paṭivasati, so taṃ mā viheṭhessati na gantabba’’nti. Bhagavā pana tesaṃ vacanaṃ asuṇanto viya agamāsi. Gantvā ca tatthassa nāgarājassa sakkāratthāya kate paramasurabhigandhe pupphasanthare nisīdi. Mahājano kira ‘‘nāradassa ca munirājassa doṇassa ca nāgarājassa dvinnampi yuddhaṃ passissāmā’’ti sannipati.

Atha ahināgo munināgaṃ tathā nisinnaṃ disvā makkhaṃ asahamāno sandissamānakāyo hutvā padhūpāyi. Dasabalopi padhūpāyi. Puna nāgarājā pajjali{pb:M:0.0221}. Munirājāpi pajjali. Atha so nāgarājā dasabalassa sarīrato nikkhantāhi dhūmajālāhi ativiya kilantasarīro dukkhaṃ asahamāno ‘‘visavegena naṃ māressāmī’’ti visaṃ vissajjesi. Visassa vegena sakalopi jambudīpo vinasseyya. Taṃ pana visaṃ dasabalassa sarīre ekalomampi kampetuṃ nāsakkhi. Atha so nāgarājā – ‘‘kā nu kho samaṇassa pavattī’’ti olokento saradasamaye sūriyaṃ viya candaṃ viya ca paripuṇṇaṃ chabbaṇṇāhi buddharasmīhi virocamānaṃ vippasannavadanasobhaṃ bhagavantaṃ disvā – ‘‘aho! Mahiddhiko vatāyaṃ samaṇo, mayā pana attano balaṃ ajānantena aparaddha’’nti cintetvā tāṇaṃ gavesī bhagavantaṃyeva {pb:P:0.0186} saraṇamupagañchi. Atha nārado munirājā taṃ nāgarājaṃ vinetvā tattha sannipatitassa mahājanassa cittappasādanatthaṃ yamakapāṭihāriyaṃ akāsi. Tadā pāṇīnaṃ navutikoṭisahassāni arahatte patiṭṭhahiṃsu. So dutiyo abhisamayo ahosi. Tena vuttaṃ –

::hangnum
7\.
::

::gatha1
‘‘Mahādoṇaṃ nāgarājaṃ, vinayanto mahāmuni;
::

::gathalast
Pāṭiheraṃ tadākāsi, dassayanto sadevake.
::

::hangnum
8\.
::

::gatha1
‘‘Tadā {pb:V:0.0213} devamanussānaṃ, tamhi dhammappakāsane;
::

::gathalast
Navutikoṭisahassāni, tariṃsu sabbasaṃsaya’’nti.
::

Tattha **pāṭiheraṃ tadākāsī**ti akāsi yamakapāṭihāriyanti attho. Ayameva vā pāṭho. ‘‘Tadā devamanussā vā’’tipi pāṭho. Tattha **devamanussāna**nti sāmiatthe paccattaṃ. Tasmā devānaṃ manussānañca navutikoṭisahassānīti attho. **Tariṃsū**ti atikkamiṃsu.

Yadā pana attano puttaṃ nanduttarakumāraṃ ovadi, tadā asītiyā koṭisahassānaṃ tatiyābhisamayo ahosi. Tena vuttaṃ –

::hangnum
9\.
::

::gatha1
‘‘Yamhi kāle mahāvīro, ovadī sakamatrajaṃ;
::

::gathalast
Asītikoṭisahassānaṃ, tatiyābhisamayo ahū’’ti.
::

Yadā pana thullakoṭṭhitanagare bhaddasālo ca vijitamitto ca dve brāhmaṇasahāyakā amatarahadaṃ gavesamānā parisati nisinnaṃ ativisāradaṃ nāradasammāsambuddhaṃ addasaṃsu. Te bhagavato kāye dvattiṃsamahāpurisalakkhaṇāni {pb:M:0.0222} disvā – ‘‘ayaṃ loke vivaṭacchado sammāsambuddho’’ti niṭṭhaṃ gantvā bhagavati sañjātasaddhā saparivārā bhagavato santike pabbajiṃsu. Tesu pabbajitvā arahattaṃ pattesu bhagavā bhikkhūnaṃ koṭisatasahassamajjhe pātimokkhaṃ uddisi, so paṭhamo sannipāto ahosi. Tena vuttaṃ –

::hangnum
10\.
::

::gatha1
‘‘Sannipātā tayo āsuṃ, nāradassa mahesino;
::

::gathalast
Koṭisatasahassānaṃ, paṭhamo āsi samāgamo’’ti.
::

Yasmiṃ samaye nārado sammāsambuddho ñātisamāgame attano paṇidhānato paṭṭhāya buddhavaṃsaṃ kathesi, tadā navutikoṭibhikkhusahassānaṃ dutiyo sannipāto ahosi. Tena vuttaṃ –

::hangnum
11\.
::

::gatha1
‘‘Yadā buddho buddhaguṇaṃ, sanidānaṃ pakāsayi;
::

::gathalast
Navutikoṭisahassāni, samiṃsu vimalā tadā’’ti.
::

Tattha {pb:P:0.0187} **vimalā**ti vigatamalā, khīṇāsavāti attho.

Yadā {pb:V:0.0214} pana mahādoṇanāgarājassa vinayane pasanno verocano nāma nāgarājā gaṅgāya nadiyā tigāvutappamāṇaṃ sattaratanamayaṃ maṇḍapaṃ nimminitvā saparivāraṃ bhagavantaṃ tattha nisīdāpetvā saparivāro sajanapade attano dānaggadassanatthāya nimantetvā nāganāṭakāni ca tāḷāvacare vividhavesālaṅkāradhare sannipātetvā mahāsakkārena bhagavato saparivārassa mahādānaṃ adāsi. Bhojanāvasāne bhagavā mahāgaṅgaṃ otārento viya anumodanamakāsi. Tadā bhattānumodane dhammaṃ sutvā pasannānaṃ ehibhikkhupabbajjāya pabbajitānaṃ asītibhikkhusatasahassānaṃ majjhe pātimokkhaṃ uddisi, so tatiyo sannipāto ahosi. Tena vuttaṃ –

::hangnum
12\.
::

::gatha1
‘‘Yadā verocano nāgo, dānaṃ dadāti satthuno;
::

::gathalast
Tadā samiṃsu jinaputtā, asītisatasahassiyo’’ti.
::

Tattha **asītisatasahassiyo**ti satasahassānaṃ asītiyo.

Tadā {pb:M:0.0223} amhākaṃ bodhisatto isipabbajjaṃ pabbajitvā himavantapasse assamaṃ māpetvā pañcasu abhiññāsu aṭṭhasu samāpattīsu ca ciṇṇavasī hutvā paṭivasati. Atha tasmiṃ anukampāya nārado bhagavā asītiyā arahantakoṭīhi dasahi ca anāgāmiphalaṭṭhehi upāsakasahassehi parivuto taṃ assamapadaṃ agamāsi. Tāpaso bhagavantaṃ disvāva pamuditahadayo saparivārassa bhagavato nivāsatthāya assamaṃ māpetvā sakalarattiṃ satthuguṇaṃ kittetvā bhagavato dhammakathaṃ sutvā punadivase uttarakuruṃ gantvā tato āhāraṃ āharitvā saparivārassa buddhassa mahādānaṃ adāsi. Evaṃ sattāhaṃ mahādānaṃ datvā himavantato anagghaṃ lohitacandanaṃ āharitvā tena lohitacandanena bhagavantaṃ pūjesi. Tadā naṃ dasabalo amaranaraparivuto dhammakathaṃ kathetvā – ‘‘anāgate gotamo nāma buddho bhavissatī’’ti byākāsi. Tena vuttaṃ –

::hangnum
13\.
::

::gatha1
‘‘Ahaṃ tena samayena, jaṭilo uggatāpano;
::

::gathalast
Antalikkhacaro āsiṃ, pañcābhiññāsu pāragū.
::

::hangnum
14\.
::

::gatha1
‘‘Tadāpāhaṃ asamasamaṃ, sasaṅghaṃ saparijjanaṃ;
::

::gathalast
Annapānena tappetvā, candanenābhipūjayiṃ.
::

::hangnum
15\.
::

::gatha1
‘‘Sopi {pb:V:0.0215} maṃ tadā byākāsi, nārado lokanāyako;
::

::gathalast
Aparimeyyito kappe, buddho loke bhavissati.
::

::hangnum
16\.
::

::gatha1
‘‘Padhānaṃ padahitvāna…pe… hessāma sammukhā imaṃ.
::

::hangnum
17\.
::

::gatha1
‘‘Tassāpi {pb:P:0.0188} vacanaṃ sutvā, bhiyyo hāsetva mānasaṃ;
::

::gathalast
Adhiṭṭhahiṃ vataṃ uggaṃ, dasapāramipūriyā’’ti.
::

Tattha **tadāpāha**nti tadāpi ahaṃ. **Asamasama**nti asamā nāma atītā buddhā, tehi asamehi samaṃ tulyaṃ asamasamaṃ. Atha vā asamā visamā, samā avisamā sādhavo, tesu asamasamesu samo ‘‘asamasamasamo’’ti vattabbe ekassa samasaddassa lopaṃ katvā vuttanti veditabbaṃ, asamāvisamasamanti attho. **Saparijjana**nti saupāsakajanaṃ. ‘‘Sopi maṃ tadā naramarūnaṃ, majjhe byākāsi cakkhumā’’tipi pāṭho{pb:M:0.0224}, so uttānatthova. **Bhiyyo hāsetva mānasa**nti uttarimpi hāsetvā tosetvā hadayaṃ. **Adhiṭṭhahiṃ vataṃ ugga**nti uggaṃ vataṃ adhiṭṭhāsiṃ. ‘‘Uttariṃ vatamadhiṭṭhāsiṃ, dasapāramipūriyā’’tipi pāṭho.

Tassa pana bhagavato nāradassa dhaññavatī nāma nagaraṃ ahosi, sudevo nāma khattiyo pitā, anomā nāma mātā, bhaddasālo ca jitamitto ca dve aggasāvakā, vāseṭṭho nāma upaṭṭhāko, uttarā ca phaggunī ca dve aggasāvikā, mahāsoṇarukkho bodhi, sarīraṃ aṭṭhāsītihatthubbedhaṃ ahosi. Tassa sarīrappabhā niccaṃ yojanaṃ pharati, navutivassasahassāni āyu, tassa pana vijitasenā nāma aggamahesī, nanduttarakumāro nāmassa putto ahosi, vijito vijitāvī vijitābhirāmoti tayo pāsādā ahesuṃ. So navavassasahassāni agāraṃ ajjhāvasi. So padasāva mahābhinikkhamanaṃ nikkhamīti. Tena vuttaṃ –

::hangnum
18\.
::

::gatha1
‘‘Nagaraṃ dhaññavatī nāma, sudevo nāma khattiyo;
::

::gathalast
Anomā nāma janikā, nāradassa mahesino.
::

::hangnum
23\.
::

::gatha1
‘‘Bhaddasālo jitamitto, ahesuṃ aggasāvakā;
::

::gathalast
Vāseṭṭho nāmupaṭṭhāko, nāradassa mahesino.
::

::hangnum
24\.
::

::gatha1
‘‘Uttarā {pb:V:0.0216} phaggunī ceva, ahesuṃ aggasāvikā;
::

::gathalast
Bodhi tassa bhagavato, mahāsoṇoti vuccati.
::

::hangnum
26\.
::

::gatha1
‘‘Aṭṭhāsītiratanāni, accuggato mahāmuni;
::

::gathalast
Kañcanagghiyasaṅkāso, dasasahassī virocati.
::

::hangnum
27\.
::

::gatha1
‘‘Tassa byāmappabhā kāyā, niddhāvati disodisaṃ;
::

::gathalast
Nirantaraṃ divārattiṃ, yojanaṃ pharate sadā.
::

::hangnum
28\.
::

::gatha1
‘‘Na {pb:P:0.0189} keci tena samayena, samantā yojane janā;
::

::gathalast
Ukkāpadīpe ujjālenti, buddharaṃsīhi otthaṭā.
::

::hangnum
29\.
::

::gatha1
‘‘Navutivassasahassāni, āyu vijjati tāvade;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
30\.
::

::gatha1
‘‘Yathā {pb:M:0.0225} uḷūhi gaganaṃ, vicittaṃ upasobhati;
::

::gathalast
Tatheva sāsanaṃ tassa, arahantehi sobhati.
::

::hangnum
31\.
::

::gatha1
‘‘Saṃsārasotaṃ taraṇāya, sesake paṭipannake;
::

::gathalast
Dhammasetuṃ daḷhaṃ katvā, nibbuto so narāsabho.
::

::hangnum
32\.
::

::gatha1
‘‘Sopi buddho asamasamo, tepi khīṇāsavā atulatejā;
::

::gathalast
Sabbaṃ tamantarahitaṃ, nanu rittā sabbasaṅkhārā’’ti.
::

Tattha **kañcanagghiyasaṅkāso**ti vividharatanavicittakañcanamayagghikasadisarūpasobho. **Dasasahassī virocatī**ti tassa pabhāya dasasahassīpi lokadhātu virocati, virājatīti attho. Tamevatthaṃ pakāsento bhagavā **‘‘tassa byāmappabhā kāyā, niddhāvati disodisa’’**nti āha. Tattha **byāmappabhā kāyā**ti byāmappabhā viyāti byāmappabhā, amhākaṃ bhagavato byāmappabhā viyāti attho.

**Na kecī**ti ettha **na**-kāro paṭisedhattho, tassa ujjālenti-saddena sambandho daṭṭhabbo. **Ukkā**ti {pb:V:0.0217} daṇḍadīpikā. Ukkā vā padīpe vā kecipi janā **na ujjālenti** na pajjālenti. Kasmāti ce? Buddhasarīrappabhāya obhāsitattā. **Buddharaṃsīhī**ti buddharasmīhi. **Otthaṭā**ti adhigatā.

**Uḷūhī**ti tārāhi, yathā tārāhi gaganatalaṃ vicittaṃ sobhati, tatheva tassa sāsanaṃ arahantehi vicittaṃ upasobhatīti attho. **Saṃsārasotaṃ taraṇāyā**ti saṃsārasāgarassa taraṇatthaṃ. **Sesake paṭipannake**ti arahante ṭhapetvā kalyāṇaputhujjanehi saddhiṃ sese sekkhapuggaleti attho. **Dhammasetu**nti maggasetuṃ, sesapuggale saṃsārato tāretuṃ dhammasetuṃ ṭhapetvā katasabbakicco hutvā parinibbāyīti attho. Sesaṃ heṭṭhā vuttattā sabbattha uttānamevāti.

::centre
Nāradabuddhavaṃsavaṇṇanā niṭṭhitā.
::

::centre
Niṭṭhito navamo buddhavaṃso.
::

### 12. Padumuttarabuddhavaṃsavaṇṇanā

Nāradabuddhassa {pb:M:0.0226}{pb:V:0.0218}{pb:P:0.0190} sāsanaṃ navutivassasahassāni pavattitvā antaradhāyi. So ca kappo vinassittha. Tato paraṃ kappānaṃ asaṅkhyeyyaṃ buddhā loke na uppajjiṃsu. Buddhasuñño vigatabuddhāloko ahosi. Tato kappesu ca asaṅkhyeyyesu vītivattesu ito kappasatasahassamatthake ekasmiṃ kappe eko vijitamāro ohitabhāro merusāro asaṃsāro sattasāro sabbalokuttaro **padumuttaro** nāma buddho loke udapādi. Sopi pāramiyo pūretvā tusitapure nibbattitvā tato cavitvā haṃsavatīnagare sabbajanānandakarassānandassa nāma rañño aggamahesiyā uditoditakule jātāya sujātāya deviyā kucchismiṃ paṭisandhiṃ aggahesi. Sā devatāhi katārakkhā dasannaṃ māsānaṃ accayena haṃsavatuyyāne padumuttarakumāraṃ vijāyi. Paṭisandhiyañcassa jātiyañca heṭṭhā vuttappakārāni pāṭihāriyāni ahesuṃ.

Tassa kira jātiyaṃ padumavassaṃ vassi. Tenassa nāmaggahaṇadivase ñātakā ‘‘padumuttarakumāro’’tveva nāmaṃ akaṃsu. So dasavassasahassāni agāraṃ ajjhāvasi. Naravāhana-yasavāhana-vasavattināmakā tiṇṇaṃ utūnaṃ anucchavikā tayo cassa pāsādā ahesuṃ. Vasudattādevippamukhānaṃ itthīnaṃ satasahassāni vīsatisahassāni ca paccupaṭṭhitāni ahesuṃ. So vasudattāya deviyā putte sabbaguṇānuttare uttarakumāre nāma uppanne cattāri nimittāni disvā – ‘‘mahābhinikkhamanaṃ nikkhamissāmī’’ti cintesi. Tassa cintitamatteva vasavattināmako pāsādo kumbhakāracakkaṃ viya ākāsaṃ abbhuggantvā devavimānamiva puṇṇacando viya ca gaganatalena gantvā bodhirukkhaṃ majjhekaronto sobhitabuddhavaṃsavaṇṇanāya āgatapāsādo viya bhūmiyaṃ otari.

Mahāpuriso kira tato pāsādato otaritvā arahattaddhajabhūtāni kāsāyāni vatthāni devadattiyāni pārupitvā tattheva pabbaji. Pāsādo panāgantvā sakaṭṭhāneyeva aṭṭhāsi. Mahāsattena sahagatāya parisāya ṭhapetvā itthiyo sabbe pabbajiṃsu. Mahāpuriso tehi saha sattāhaṃ padhānacariyaṃ caritvā visākhapuṇṇamāya ujjeninigame {pb:M:0.0227} rucānandaseṭṭhidhītāya dinnaṃ madhupāyāsaṃ {pb:V:0.0219} paribhuñjitvā sālavane divāvihāraṃ katvā sāyanhasamaye sumittājīvakena dinnā aṭṭha tiṇamuṭṭhiyo gahetvā salalabodhiṃ upagantvā taṃ padakkhiṇaṃ katvā aṭṭhattiṃsahatthavitthataṃ tiṇasantharaṃ santharitvā pallaṅkaṃ ābhujitvā caturaṅgavīriyaṃ adhiṭṭhāya samāraṃ mārabalaṃ vidhamitvā paṭhame yāme pubbenivāsaṃ anussaritvā dutiye yāme dibbacakkhuṃ visodhetvā tatiye yāme paccayākāraṃ sammasitvā ānāpānacatutthajjhānato vuṭṭhāya pañcasu khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇaṃ vipassanaṃ vaḍḍhetvā ariyamaggena sakalabuddhaguṇe {pb:P:0.0191} paṭivijjhitvā sabbabuddhāciṇṇaṃ ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānesi. Tadā kira dasasahassacakkavāḷabbhantaraṃ sakalampi alaṅkarontaṃ viya padumavassaṃ vassi. Tena vuttaṃ –

::hangnum
1\.
::

::gatha1
‘‘Nāradassa aparena, sambuddho dvipaduttamo;
::

::gathalast
Padumuttaro nāma jino, akkhobho sāgarūpamo.
::

::hangnum
2\.
::

::gatha1
‘‘Maṇḍakappo vā so āsi, yamhi buddho ajāyatha;
::

::gathalast
Ussannakusalā janatā, tamhi kappe ajāyathā’’ti.
::

Tattha **sāgarūpamo**ti sāgarasadisagambhīrabhāvo. **Maṇḍakappo vā so āsī**ti ettha yasmiṃ kappe dve sammāsambuddhā uppajjanti, ayaṃ maṇḍakappo nāma. Duvidho hi kappo suññakappo asuññakappo cāti. Tattha suññakappe buddhapaccekabuddhacakkavattino na uppajjanti. Tasmā guṇavantapuggalasuññattā **‘‘suññakappo’’**ti vuccati.

Asuññakappo pañcavidho – sārakappo maṇḍakappo varakappo sāramaṇḍakappo bhaddakappoti. Tattha guṇasārarahite kappe guṇasāruppādakassa guṇasārajananassa ekassa sammāsambuddhassa pātubhāvena **‘‘sārakappo’’**ti vuccati. Yasmiṃ pana kappe dve lokanāyakā uppajjanti, so **‘‘maṇḍakappo’’**ti vuccati. Yasmiṃ kappe tayo buddhā uppajjanti, tesu paṭhamo dutiyaṃ byākaroti, dutiyo tatiyanti, tattha manussā pamuditahadayā attanā patthitapaṇidhānavasena varayanti. Tasmā **‘‘varakappo’’**ti vuccati. Yattha pana kappe {pb:M:0.0228} cattāro buddhā uppajjanti, so purimakappato visiṭṭhatarattā sāratarattā **‘‘sāramaṇḍakappo’’**ti vuccati. Yasmiṃ kappe pañca buddhā uppajjanti, so ‘‘bhaddakappo’’ti vuccati. So pana atidullabho. Tasmiṃ pana kappe yebhuyyena sattā kalyāṇasukhabahulā honti. Yebhuyyena tihetukā kilesakkhayaṃ karonti, duhetukā sugatigāmino {pb:V:0.0220} honti, ahetukā hetuṃ paṭilabhanti. Tasmā so kappo ‘‘bhaddakappo’’ti vuccati. Tena vuttaṃ – ‘‘asuññakappo pañcavidho’’tiādi. Vuttañhetaṃ porāṇehi –

::gatha1
‘‘Eko buddho sārakappe, maṇḍakappe jinā duve;
::

::gatha2
Varakappe tayo buddhā, sāramaṇḍe caturo buddhā;
::

::gathalast
Pañca buddhā bhaddakappe, tato natthādhikā jinā’’ti.
::

Yasmiṃ pana kappe padumuttaradasabalo uppajji, so sārakappopi samāno guṇasampattiyā maṇḍakappasadisattā **‘‘maṇḍakappo’’**ti vutto. Opammatthe **vā**-saddo daṭṭhabbo. **Ussannakusalā**ti upacitapuññā. **Janatā**ti janasamūho.

Padumuttaro pana parisuttaro bhagavā sattāhaṃ bodhipallaṅke vītināmetvā – ‘‘pathaviyaṃ pādaṃ nikkhipissāmī’’ti dakkhiṇaṃ {pb:P:0.0192} pādaṃ abhinīhari. Atha pathaviṃ bhinditvā vimalakomalakesarakaṇṇikāni jalajāmalāvikalavipulapalāsāni thalajāni jalajāni uṭṭhahiṃsu. Tesaṃ kira dhurapattāni navutihatthāni kesarāni tiṃsahatthāni kaṇṇikā dvādasahatthā ekekassa navaghaṭappamāṇā reṇavo ahesuṃ. Satthā pana ubbedhato aṭṭhapaṇṇāsahattho ahosi. Tassa ubhinnaṃ bāhānamantaraṃ aṭṭhārasahatthaṃ nalāṭaṃ pañcahatthaṃ hatthapādā ekādasahatthā ahesuṃ. Tassa ekādasahatthena pādena dvādasahatthāya kaṇṇikāya akkantamattāya navaghaṭappamāṇā reṇavo uṭṭhahitvā aṭṭhapaṇṇāsahatthaṃ sarīrappadesaṃ uggantvā manosilācuṇṇavicuṇṇitaṃ viya katvā paccottharanti. Tadupādāya satthā padumuttarotveva loke paññāyitthāti **saṃyuttabhāṇakā** vadanti.

Atha sabbalokuttaro padumuttaro bhagavā brahmāyācanaṃ sampaṭicchitvā dhammadesanāya bhājanabhūte satte olokento mithilanagare devalaṃ {pb:M:0.0229} sujātañcāti dve rājaputte upanissayasampanne disvā taṅkhaṇaññeva anilapathena gantvā mithiluyyāne otaritvā uyyānapālena dvepi rājakumāre pakkosāpesi. Tepi ca ‘‘amhākaṃ pitucchāputto padumuttarakumāro pabbajitvā sammāsambodhiṃ pāpuṇitvā amhākaṃ nagaraṃ sampatto, handa naṃ mayaṃ dassanāya upasaṅkamissāmā’’ti saparivārā padumuttaraṃ bhagavantaṃ upasaṅkamitvā parivāretvā nisīdiṃsu. Tadā dasabalo tehi parivuto tārāgaṇaparivuto puṇṇacando viya virocamāno tattha dhammacakkaṃ pavattesi, tadā koṭisatasahassānaṃ paṭhamo dhammābhisamayo ahosi. Tena vuttaṃ –

::hangnum
3\.
::

::gatha1
‘‘Padumuttarassa {pb:V:0.0221} bhagavato, paṭhame dhammadesane;
::

::gathalast
Koṭisatasahassānaṃ, dhammābhisamayo ahū’’ti.
::

Athāparena samayena saradatāpasasamāgame mahājanaṃ nirayasantāpena santāpetvā dhammaṃ desento sattatiṃsasatasahassasaṅkhe sattakāye dhammāmataṃ pāyesi, so dutiyo dhammābhisamayo ahosi. Tena vuttaṃ –

::hangnum
4\.
::

::gatha1
‘‘Tato parampi vassante, tappayante ca pāṇino;
::

::gathalast
Sattattiṃsasatasahassānaṃ, dutiyābhisamayo ahū’’ti.
::

Yadā pana ānandamahārājā vīsatiyā purisasahassehi vīsatiyā amaccehi ca saddhiṃ padumuttarassa sammāsambuddhassa santike mithilanagare pāturahosi. Padumuttaro ca bhagavā te sabbe ehibhikkhupabbajjāya pabbājetvā tehi parivuto gantvā pitusaṅgahaṃ kurumāno {pb:P:0.0193} haṃsavatiyā rājadhāniyā vasati. Tattha so amhākaṃ bhagavā viya kapilapure gaganatale ratanacaṅkame caṅkamanto buddhavaṃsaṃ kathesi, tadā paññāsasatasahassānaṃ tatiyo dhammābhisamayo ahosi. Tena vuttaṃ –

::hangnum
5\.
::

::gatha1
‘‘Yamhi kāle mahāvīro, ānandaṃ upasaṅkami;
::

::gathalast
Pitusantikaṃ upagantvā, āhanī amatadundubhiṃ.
::

::hangnum
6\.
::

::gatha1
‘‘Āhate {pb:M:0.0230} amatabherimhi, vassante dhammavuṭṭhiyā;
::

::gathalast
Paññāsasatasahassānaṃ, tatiyābhisamayo ahū’’ti.
::

Tattha **ānandaṃ upasaṅkamī**ti pitaraṃ ānandarājānaṃ sandhāya vuttaṃ. **Āhanī**ti abhihani. **Āhate**ti āhatāya. **Amatabherimhī**ti amatabheriyā, liṅgavipallāso daṭṭhabbo. ‘‘Āsevite’’tipi pāṭho, tassa āsevitāyāti attho. **Vassante dhammavuṭṭhiyā**ti dhammavassaṃ vassanteti attho. Idāni abhisamayakaraṇūpāyaṃ dassento –

::hangnum
7\.
::

::gatha1
‘‘Ovādako viññāpako, tārako sabbapāṇinaṃ;
::

::gathalast
Desanākusalo buddho, tāresi janataṃ bahu’’nti. – āha;
::

Tattha {pb:V:0.0222} **ovādako**ti saraṇasīladhutaṅgasamādānaguṇānisaṃsavaṇṇanāya ovadatīti ovādako. **Viññāpako**ti catusaccaṃ viññāpetīti viññāpako, bodhako. **Tārako**ti caturoghatārako.

Yadā pana satthā mithilanagare mithiluyyāne koṭisatasahassabhikkhugaṇamajjhe māghapuṇṇamāya puṇṇacandasadisavadano pātimokkhaṃ uddisi, so paṭhamo sannipāto ahosi. Tena vuttaṃ –

::hangnum
8\.
::

::gatha1
‘‘Sannipātā tayo āsuṃ, padumuttarassa satthuno;
::

::gathalast
Koṭisatasahassānaṃ, paṭhamo āsi samāgamo’’ti.
::

Yadā pana bhagavā vebhārapabbatakūṭe vassāvāsaṃ vasitvā pabbatasandassanatthaṃ āgatassa mahājanassa dhammaṃ desetvā navutikoṭisahassāni ehibhikkhubhāvena pabbājetvā tehi parivuto pātimokkhaṃ uddisi, so dutiyo sannipāto ahosi. Tena vuttaṃ –

::hangnum
9\.
::

::gatha1
‘‘Yadā buddho asamasamo, vasi vebhārapabbate;
::

::gathalast
Navutikoṭisahassānaṃ, dutiyo āsi samāgamo’’ti.
::

Puna {pb:P:0.0194} bhagavati guṇavati tilokanāthe mahājanassa bandhanamokkhaṃ kurumāne janapadacārikaṃ caramāne asītikoṭisahassānaṃ bhikkhūnaṃ sannipāto ahosi. Tena vuttaṃ –

::hangnum
10\.
::

::gatha1
‘‘Puna cārikaṃ pakkante, gāmanigamaraṭṭhato;
::

::gathalast
Asītikoṭisahassānaṃ, tatiyo āsi samāgamo’’ti.
::

Tattha {pb:M:0.0231} **gāmanigamaraṭṭhato**ti gāmanigamaraṭṭhehi. Ayameva vā pāṭho, tassa gāmanigamaraṭṭhehi nikkhamitvā pabbajitānanti attho.

Tadā amhākaṃ bodhisatto anekadhanakoṭiko jaṭilo nāma mahāraṭṭhiko hutvā buddhappamukhassa saṅghassa sacīvaraṃ varadānamadāsi. Sopi taṃ bhattānumodanāvasāne ‘‘anāgate kappasatasahassamatthake gotamo nāma buddho bhavissatī’’ti byākāsi. Tena vuttaṃ –

::hangnum
11\.
::

::gatha1
‘‘Ahaṃ {pb:V:0.0223} tena samayena, jaṭilo nāma raṭṭhiko;
::

::gathalast
Sambuddhappamukhaṃ saṅghaṃ, sabhattaṃ dussamadāsahaṃ.
::

::hangnum
12\.
::

::gatha1
‘‘Sopi maṃ buddho byākāsi, saṅghamajjhe nisīdiya;
::

::gathalast
Satasahasse ito kappe, ayaṃ buddho bhavissati.
::

::hangnum
13\.
::

::gathalast
‘‘Padhānaṃ padahitvāna…pe… hessāma sammukhā imaṃ.
::

::hangnum
14\.
::

::gatha1
‘‘Tassāpi vacanaṃ sutvā, uttariṃ vatamadhiṭṭhahiṃ;
::

::gathalast
Akāsiṃ uggadaḷhaṃ dhitiṃ, dasapāramipūriyā’’ti.
::

Tattha **sambuddhappamukhaṃ saṅgha**nti buddhappamukhassa saṅghassa, sāmiatthe upayogavacanaṃ. **Sabhattaṃ dussamadāsaha**nti sacīvaraṃ bhattaṃ adāsiṃ ahanti attho. **Uggadaḷaha**nti atidaḷhaṃ. **Dhiti**nti vīriyaṃ akāsinti attho.

Padumuttarassa pana bhagavato kāle titthiyā nāma nāhesuṃ. Sabbe devamanussā buddhameva saraṇamagamaṃsu. Tena vuttaṃ –

::hangnum
15\.
::

::gatha1
‘‘Byāhatā titthiyā sabbe, vimanā dummanā tadā;
::

::gathalast
Na tesaṃ keci paricaranti, raṭṭhato nicchubhanti te.
::

::hangnum
16\.
::

::gatha1
‘‘Sabbe {pb:P:0.0195} tattha samāgantvā, upagañchuṃ buddhasantike;
::

::gathalast
Tuvaṃ nātho mahāvīra, saraṇaṃ hohi cakkhuma.
::

::hangnum
17\.
::

::gatha1
‘‘Anukampako kāruṇiko, hitesī sabbapāṇinaṃ;
::

::gathalast
Sampatte titthiye sabbe, pañcasīle patiṭṭhahi.
::

::hangnum
18\.
::

::gatha1
‘‘Evaṃ {pb:M:0.0232} nirākulaṃ āsi, suññakaṃ titthiyehi taṃ;
::

::gathalast
Vicittaṃ arahantehi, vasībhūtehi tādihī’’ti.
::

Tattha {pb:V:0.0224} **byāhatā**ti vihatamānadappā. **Titthiyā**ti ettha titthaṃ veditabbaṃ, titthakaro veditabbo, titthiyā veditabbā. Tattha sassatādidiṭṭhivasena taranti etthāti **titthaṃ,** laddhi. Tassā laddhiyā uppādako **titthakaro,** titthe bhavā **titthiyā**ti. Padumuttarassa kira bhagavato kāle titthiyā nāhesuṃ. Ye pana santi, tepi īdisā ahesunti dassanatthaṃ ‘‘byāhatā titthiyā’’tiādi vuttanti veditabbaṃ. **Vimanā**ti virūpamānasā. **Dummanā**ti tasseva vevacanaṃ. **Na tesaṃ keci paricarantī**ti tesaṃ aññatitthiyānaṃ kecipi purisā parikammaṃ na karonti, na bhikkhaṃ denti, na sakkaronti, na garuṃ karonti, na mānenti, na pūjenti, na āsanā vuṭṭhahanti, na añjalikammaṃ karontīti attho. **Raṭṭhato**ti sakalaraṭṭhatopi. **Nicchubhantī**ti nīharanti, ussādenti tesaṃ nivāsaṃ na dentīti attho. **Te**ti titthiyā.

**Upagañchuṃ buddhasantike**ti evaṃ tehi raṭṭhavāsīhi manussehi ussādiyamānā sabbepi aññatitthiyā samāgantvā padumuttaradasabalameva saraṇamagamaṃsu. ‘‘Tvaṃ amhākaṃ satthā nātho gati parāyanaṃ saraṇa’’nti evaṃ vatvā saraṇamagamaṃsūti attho. Anukampatīti **anukampako**. Karuṇāya caratīti **kāruṇiko**. **Sampatte**ti samāgate saraṇamupagate titthiye. **Pañcasīle patiṭṭhahī**ti pañcasu sīlesu patiṭṭhāpesīti attho. **Nirākula**nti anākulaṃ, aññehi laddhikehi asammissanti attho. **Suññaka**nti suññaṃ rittaṃ tehi titthiyehi. **Ta**nti taṃ bhagavato sāsananti vacanaseso daṭṭhabbo. **Vicitta**nti vicittavicittaṃ. **Vasībhūtehī**ti vasībhāvappattehi.

Tassa {pb:P:0.0196} pana padumuttarassa bhagavato haṃsavatī nāma nagaraṃ ahosi. Pitā panassa ānando nāma khattiyo, mātā sujātā nāma devī, devalo ca sujāto ca dve aggasāvakā, sumano nāmupaṭṭhāko, amitā ca asamā ca dve aggasāvikā, salalarukkho bodhi, sarīraṃ aṭṭhapaṇṇāsahatthubbedhaṃ ahosi, sarīrappabhā cassa samantā dvādasa yojanāni {pb:M:0.0233} gaṇhi, vassasatasahassaṃ āyu ahosi, vasudattā nāma aggamahesī, uttaro nāma putto ahosi. Padumuttaro pana bhagavā paramābhirāme nandārāme kira parinibbuto. Dhātuyo panassa na vikiriṃsu. Sakalajambudīpavāsino manussā samāgamma dvādasayojanubbedhaṃ sattaratanamayaṃ cetiyamakaṃsu. Tena vuttaṃ –

::hangnum
19\.
::

::gatha1
‘‘Nagaraṃ haṃsavatī nāma, ānando nāma khattiyo;
::

::gathalast
Sujātā nāma janikā, padumuttarassa satthuno.
::

::hangnum
24\.
::

::gatha1
‘‘Devalo {pb:V:0.0225} ca sujāto ca, ahesuṃ aggasāvakā;
::

::gathalast
Sumano nāmupaṭṭhāko, padumuttarassa mahesino.
::

::hangnum
25\.
::

::gatha1
‘‘Amitā ca asamā ca, ahesuṃ aggasāvikā;
::

::gathalast
Bodhi tassa bhagavato, salaloti pavuccati.
::

::hangnum
27\.
::

::gatha1
‘‘Aṭṭhapaṇṇāsaratanaṃ, accuggato mahāmuni;
::

::gathalast
Kañcanagghiyasaṅkāso, dvattiṃsavaralakkhaṇo.
::

::hangnum
28\.
::

::gatha1
‘‘Kuṭṭā kavāṭā bhittī ca, rukkhā nagasiluccayā;
::

::gathalast
Na tassāvaraṇaṃ atthi, samantā dvādasayojane.
::

::hangnum
29\.
::

::gatha1
‘‘Vassasatasahassāni, āyu vijjati tāvade;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
30\.
::

::gatha1
‘‘Santāretvā bahujanaṃ, chinditvā sabbasaṃsayaṃ;
::

::gathalast
Jalitvā aggikkhandhova, nibbuto so sasāvako’’ti.
::

Tattha **nagasiluccayā**ti nagasaṅkhātā siluccayā. **Āvaraṇa**nti paṭicchādanaṃ tirokaraṇaṃ. **Dvādasayojane**ti samantato dvādasayojane ṭhāne bhagavato sarīrappabhā pharitvā rattindivaṃ tiṭṭhatīti attho. Sesagāthāsu sabbattha pākaṭamevāti.

Ito paṭṭhāya pāramipūraṇādipunappunāgatamatthaṃ saṅkhipitvā visesatthameva vatvā gamissāma. Yadi {pb:P:0.0197} pana vuttameva punappunaṃ vakkhāma, kadā antaṃ gamissati ayaṃ saṃvaṇṇanāti.

::centre
Padumuttarabuddhavaṃsavaṇṇanā niṭṭhitā.
::

::centre
Niṭṭhito dasamo buddhavaṃso.
::

### 13. Sumedhabuddhavaṃsavaṇṇanā

Padumuttare {pb:M:0.0234}{pb:V:0.0226} pana sammāsambuddhe parinibbute sāsanepissa antarahite sattatikappasahassāni buddhā nuppajjiṃsu, buddhasuññāni ahesuṃ. Ito paṭṭhāya tiṃsakappasahassānaṃ matthake ekasmiṃ kappe **sumedho sujāto** cāti dve sammāsambuddhā nibbattiṃsu. Tattha adhigatamedho **sumedho** nāma bodhisatto pāramiyo pūretvā tusitapure nibbattitvā tato cavitvā sudassananagare sudattassa nāma rañño aggamahesiyā sudattāya nāma deviyā kucchismiṃ paṭisandhiṃ gahetvā dasannaṃ māsānaṃ accayena sudassanuyyāne taruṇadivasakaro viya saliladharavivaragato mātukucchito nikkhami. So navavassasahassāni agāraṃ ajjhāvasi. Tassa kira sucandana-kañcana-sirivaḍḍhananāmakā tayo pāsādā ahesuṃ. Sumanamahādevippamukhāni aṭṭhacattālīsaitthisahassāni paccupaṭṭhitāni ahesuṃ.

So cattāri nimittāni disvā sumanadeviyā punabbasumitte nāma putte jāte hatthiyānena mahābhinikkhamanaṃ nikkhamitvā pabbaji. Manussānañca koṭisatamanupabbaji. So tehi parivuto aḍḍhamāsaṃ padhānacariyaṃ caritvā visākhapuṇṇamāya nakulanigame nakulaseṭṭhidhītāya dinnaṃ madhupāyāsaṃ paribhuñjitvā sālavane divāvihāraṃ vītināmetvā sirivaḍḍhājīvakena dinnā aṭṭha tiṇamuṭṭhiyo gahetvā nīpabodhimūle vīsatihatthavitthataṃ tiṇasantharaṃ santharitvā samāraṃ mārabalaṃ vidhamitvā abhisambodhiṃ pāpuṇitvā ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ bodhisamīpeyeva vītināmetvā aṭṭhame sattāhe brahmuno dhammadesanāyācanaṃ sampaṭicchitvā bhabbapuggale olokento attano kaniṭṭhabhātikaṃ saraṇakumārañca sabbakāmikumārañca attanā saddhiṃ pabbajitānaṃ bhikkhūnañca koṭisataṃ catusaccadhammapaṭivedhasamatthe {pb:P:0.0198} disvā ākāsena gantvā sudassananagarasamīpe sudassanuyyāne otaritvā uyyānapālena attano bhātike pakkosāpetvā tesaṃ parivārānaṃ majjhe **dhammacakkaṃ** pavattesi. Tadā koṭisatasahassānaṃ dhammābhisamayo ahosi, ayaṃ paṭhamo abhisamayo. Tena vuttaṃ –

::hangnum
1\.
::

::gatha1
‘‘Padumuttarassa {pb:M:0.0235}{pb:V:0.0227} aparena, sumedho nāma nāyako;
::

::gathalast
Durāsado uggatejo, sabbalokuttamo muni.
::

::hangnum
2\.
::

::gatha1
‘‘Pasannanetto sumukho, brahā uju patāpavā;
::

::gathalast
Hitesī sabbasattānaṃ, bahū mocesi bandhanā.
::

::hangnum
3\.
::

::gatha1
‘‘Yadā buddho pāpuṇitvā, kevalaṃ bodhimuttamaṃ;
::

::gathalast
Sudassanamhi nagare, dhammacakkaṃ pavattayi.
::

::hangnum
4\.
::

::gatha1
‘‘Tassābhisamayā tīṇi, ahesuṃ dhammadesane;
::

::gathalast
Koṭisatasahassānaṃ, paṭhamābhisamayo ahū’’ti.
::

Tattha **uggatejo**ti uggatatejo. **Pasannanetto**ti suṭṭhu pasannanayano, dhovitvā majjitvā ṭhapitamaṇiguḷikā viya pasannāni nettāni honti. Tasmā so ‘‘pasannanetto’’ti vutto. Mudusiniddhanīlavimalasukhumapakhumācitasuppasannanayanoti attho. ‘‘Suppasannapañcanayano’’tipi vattuṃ vaṭṭati. **Sumukho**ti paripuṇṇasaradasamayacandasadisavadano. **Brahā**ti aṭṭhāsītihatthappamāṇasarīrattā brahā mahanto, aññehi asādhāraṇasarīrappamāṇoti attho. **Ujū**ti brahmujugatto ujumeva uggatasarīro devanagare samussitasuvaṇṇatoraṇasadisavarasarīroti attho. **Patāpavā**ti vijjotamānasarīro. **Hitesī**ti hitagavesī. **Abhisamayā tīṇī**ti abhisamayā tayo, liṅgavipallāso katoti.

Yadā pana bhagavā kumbhakaṇṇasadisānubhāvaṃ kumbhakaṇṇaṃ nāma manussabhakkhaṃ yakkhaṃ mahāaṭavimukhe sandissamānaghorasarīraṃ vattaniaṭavisañcāraṃ pacchinditvā pavattamānaṃ paccūsasamaye mahākaruṇāsamāpattiṃ samāpajjitvā tato vuṭṭhāya lokaṃ olokento disvā ekakova asahāyo tassa yakkhassa bhavanaṃ gantvā anto pavisitvā paññatte sirisayane nisīdi. Atha kho so yakkho makkhaṃ asahamāno daṇḍāhato ghoraviso āsiviso viya saṃkuddho dasabalaṃ bhiṃsāpetukāmo attano attabhāvaṃ ghorataraṃ katvā pabbatasadisaṃ {pb:P:0.0199} sīsaṃ katvā sūriyamaṇḍalasadisāni {pb:M:0.0236} akkhīni nimminitvā naṅgalasīsasadisātidīghavipulatikhiṇadāṭhāyo katvā olambanīlavipulavisamodaro tālakkhandhasadisabāhucipiṭakavirūpavaṅkanāso pabbatabilasadisavipularattamukho thūlapiṅgalakharapharusakeso atibhayānakadassano hutvā āgantvā sumedhassa bhagavato {pb:V:0.0228} purato ṭhatvā padhūpāyanto pajjalanto pāsāṇapabbataggijāla-salila-kaddama-chārikāyudhaṅgāra-vālukappakārā **navavidhā vassavuṭṭhiyo** vassetvāpi bhagavato lomaggamattampi cāletuṃ asakkonto ‘‘bhagavantaṃ pañhaṃ pucchitvā māressāmī’’ti āḷavako viya pañhaṃ pucchi. Ayaṃ bhagavā pañhābyākaraṇena taṃ yakkhaṃ vinayamupanesi. Tato dutiyadivase kirassa raṭṭhavāsino manussā sakaṭabharitena bhattena saha rājakumāraṃ āharitvā yakkhassa adaṃsu. Atha yakkho rājakumāraṃ buddhassa adāsi. Aṭavidvāre ṭhitamanussā bhagavantaṃ upasaṅkamiṃsu. Tadā tasmiṃ samāgame dasabalo yakkhassa manonukūlaṃ dhammaṃ desento. Navutikoṭisahassānaṃ pāṇīnaṃ dhammacakkhuṃ uppādesi, so dutiyo dhammābhisamayo ahosi. Tena vuttaṃ –

::hangnum
5\.
::

::gatha1
‘‘Punāparaṃ kumbhakaṇṇaṃ, yakkhaṃ so damayī jino;
::

::gathalast
Navutikoṭisahassānaṃ, dutiyābhisamayo ahū’’ti.
::

Yadā pana upakārinagare sirinandanuyyāne cattāri saccāni pakāsayi, tadā asītikoṭisatasahassānaṃ tatiyo dhammābhisamayo ahosi. Tena vuttaṃ –

::hangnum
6\.
::

::gatha1
‘‘Punāparaṃ amitayaso, catusaccaṃ pakāsayi;
::

::gathalast
Asītikoṭisahassānaṃ, tatiyābhisamayo ahū’’ti.
::

Sumedhassāpi bhagavato tayo sāvakasannipātā ahesuṃ. Paṭhamasannipāte sudassananagare koṭisatakhīṇāsavā ahesuṃ. Puna devakūṭe pabbate kathinatthate dutiye navutikoṭiyo. Puna tatiye bhagavati cārikaṃ caramāne asītikoṭiyo ahesuṃ. Tena vuttaṃ –

::hangnum
7\.
::

::gatha1
‘‘Sannipātā tayo āsuṃ, sumedhassa mahesino;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
8\.
::

::gatha1
‘‘Sudassanaṃ {pb:M:0.0237} nāma nagaraṃ, upagañchi jino yadā;
::

::gathalast
Tadā khīṇāsavā bhikkhū, samiṃsu satakoṭiyo.
::

::hangnum
9\.
::

::gatha1
‘‘Punāparaṃ devakūṭe, bhikkhūnaṃ kathinatthate;
::

::gathalast
Tadā navutikoṭīnaṃ, dutiyo āsi samāgamo.
::

::hangnum
10\.
::

::gatha1
‘‘Punāparaṃ {pb:V:0.0229}{pb:P:0.0200} dasabalo, yadā carati cārikaṃ;
::

::gathalast
Tadā asītikoṭīnaṃ, tatiyo āsi samāgamo’’ti.
::

Tadā amhākaṃ bodhisatto uttaro nāma sabbajanuttaro māṇavo hutvā nidahitvā ṭhapitaṃyeva asītikoṭidhanaṃ vissajjetvā buddhappamukhassa saṅghassa mahādānaṃ datvā tadā dasabalassa dhammaṃ sutvā saraṇesu patiṭṭhāya nikkhamitvā pabbaji. Sopi naṃ satthā bhojanānumodanaṃ karonto – ‘‘anāgate gotamo nāma buddho bhavissatī’’ti byākāsi. Tena vuttaṃ –

::hangnum
11\.
::

::gatha1
‘‘Ahaṃ tena samayena, uttaro nāma māṇavo;
::

::gathalast
Asītikoṭiyo mayhaṃ, ghare sannicitaṃ dhanaṃ.
::

::hangnum
12\.
::

::gatha1
‘‘Kevalaṃ sabbaṃ datvāna, sasaṅghe lokanāyake;
::

::gathalast
Saraṇaṃ tassūpagañchiṃ, pabbajjañcābhirocayiṃ.
::

::hangnum
13\.
::

::gatha1
‘‘Sopi maṃ buddho byākāsi, karonto anumodanaṃ;
::

::gathalast
Tiṃsakappasahassamhi, ayaṃ buddho bhavissati.
::

::hangnum
14\.
::

::gatha1
‘‘Padhānaṃ padahitvāna…pe… hessāma sammukhā imaṃ’’.
::

::unindented
Byākaraṇagāthā vitthāretabbā.
::

::hangnum
15\.
::

::gatha1
‘‘Tassāpi vacanaṃ sutvā, bhiyyo cittaṃ pasādayiṃ;
::

::gathalast
Uttariṃ vatamadhiṭṭhāsiṃ, dasapāramipūriyā.
::

::hangnum
16\.
::

::gatha1
‘‘Suttantaṃ vinayaṃ cāpi, navaṅgaṃ satthusāsanaṃ;
::

::gathalast
Sabbaṃ pariyāpuṇitvāna, sobhayiṃ jinasāsanaṃ.
::

::hangnum
17\.
::

::gatha1
‘‘Tatthappamatto viharanto, nisajjaṭṭhānacaṅkame;
::

::gathalast
Abhiññāpāramiṃ gantvā, brahmalokamagañchaha’’nti.
::

Tattha {pb:M:0.0238}{pb:V:0.0230} **sannicita**nti nidahitaṃ nidhānavasena. **Kevala**nti sakalanti attho. **Sabba**nti asesato datvā. **Sasaṅghe**ti sasaṅghassa. **Tassūpagañchi**nti taṃ upagañchiṃ, upayogatthe sāmivacanaṃ. **Abhirocayi**nti pabbajiṃ. **Tiṃsakappasahassamhī**ti tiṃsakappasahassesu atikkantesūti attho.

Tassa {pb:P:0.0201} pana sumedhassa bhagavato sudassanaṃ nāma nagaraṃ ahosi, sudatto nāma rājā pitā, mātā sudattā nāma, saraṇo ca sabbakāmo ca dve aggasāvakā, sāgaro nāmupaṭṭhāko, rāmā ca surāmā ca dve aggasāvikā, mahānīparukkho bodhi, sarīraṃ aṭṭhāsītihatthubbedhaṃ ahosi, āyu navutivassasahassāni, navavassasahassāni agāraṃ ajjhāvasi, sumanā nāmassa aggamahesī, punabbasumitto nāma putto, hatthiyānena nikkhami. Sesaṃ gāthāsu dissati. Tena vuttaṃ –

::hangnum
18\.
::

::gatha1
‘‘Sudassanaṃ nāma nagaraṃ, sudatto nāma khattiyo;
::

::gathalast
Sudattā nāma janikā, sumedhassa mahesino.
::

::hangnum
23\.
::

::gatha1
‘‘Saraṇo sabbakāmo ca, ahesuṃ aggasāvakā;
::

::gathalast
Sāgaro nāmupaṭṭhāko, sumedhassa mahesino.
::

::hangnum
24\.
::

::gatha1
‘‘Rāmā ceva surāmā ca, ahesuṃ aggasāvikā;
::

::gathalast
Bodhi tassa bhagavato, mahānīpoti vuccati.
::

::hangnum
26\.
::

::gatha1
‘‘Aṭṭhāsītiratanāni, accuggato mahāmuni;
::

::gathalast
Obhāseti disā sabbā, cando tāragaṇe yathā.
::

::hangnum
27\.
::

::gatha1
‘‘Cakkavattimaṇī nāma, yathā tapati yojanaṃ;
::

::gathalast
Tatheva tassa ratanaṃ, samantā pharati yojanaṃ.
::

::hangnum
28\.
::

::gatha1
‘‘Navutivassasahassāni, āyu vijjati tāvade;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
29\.
::

::gatha1
‘‘Tevijjachaḷabhiññehi{pb:V:0.0231}, balappattehi tādihi;
::

::gathalast
Samākulamidaṃ āsi, arahantehi sādhuhi.
::

::hangnum
30\.
::

::gatha1
‘‘Tepi sabbe amitayasā, vippamuttā nirūpadhī;
::

::gathalast
Ñāṇālokaṃ dassayitvā, nibbutā te mahāyasā’’ti.
::

Tattha {pb:M:0.0239} **cando tāragaṇe yathā**ti yathā nāma gagane paripuṇṇacando tārāgaṇe obhāseti pakāseti, evameva sabbāpi disā obhāsetīti attho. Keci ‘‘cando pannaraso yathā’’ti paṭhanti, so uttānatthova.

**Cakkavattimaṇī nāmā**ti yathā nāma cakkavattirañño maṇiratanaṃ catuhatthāyāmaṃ sakaṭanābhisamapariṇāhaṃ caturāsītimaṇisahassaparivāraṃ tārāgaṇaparivutassa saradasamayaparipuṇṇarajanikarassa sirisamudayasobhaṃ avhayantamiva vepullapabbatato paramaramaṇīyadassanaṃ {pb:P:0.0202} maṇiratanamāgacchati, tassevaṃ āgacchantassa samantato yojanappamāṇaṃ okāsaṃ ābhā pharati, evameva tassa sumedhassāpi bhagavato sarīrato ābhāratanaṃ samantato yojanaṃ pharatīti attho.

**Tevijjachaḷabhiññehī**ti tevijjehi chaḷabhiññehi cāti attho. **Balappattehī**ti iddhibalappattehi. **Tādihī**ti tādibhāvappattehi. **Samākula**nti saṅkiṇṇaṃ ekakāsāvapajjotaṃ. **Ida**nti sāsanaṃ sandhāyāha, mahītalaṃ vā. **Amitayasā**ti amitaparivārā, atulakittighoso vā. **Nirūpadhī**ti caturūpadhivirahitā. Sesamettha gāthāsu sabbattha pākaṭamevāti.

::centre
Sumedhabuddhavaṃsavaṇṇanā niṭṭhitā.
::

::centre
Niṭṭhito ekādasamo buddhavaṃso.
::

### 14. Sujātabuddhavaṃsavaṇṇanā

Tato {pb:V:0.0232} tassāparabhāge tasmiṃyeva maṇḍakappe anupubbena aparimitāyukesu sattesu anukkamena parihāyitvā navutivassasahassāyukesu jātesu sujātarūpakāyo parisuddhajāto **sujāto** nāma satthā loke udapādi. Sopi pāramiyo pūretvā tusitapure nibbattitvā tato cavitvā sumaṅgalanagare uggatassa nāma rañño kule pabhāvatiyā nāma aggamahesiyā kucchismiṃ paṭisandhiṃ gahetvā dasannaṃ māsānaṃ accayena mātukucchito nikkhami. Nāmaggahaṇadivase cassa nāmaṃ karonto {pb:M:0.0240} sakalajambudīpe sabbasattānaṃ sukhaṃ janayanto jātoti ‘‘sujāto’’ tvevassa nāmamakaṃsu. So navavassasahassāni agāraṃ ajjhāvasi. Sirī upasirī sirinando cāti tassa tayo pāsādā ahesuṃ. Sirīnandādevippamukhāni tevīsati itthisahassāni paccupaṭṭhitāni ahesuṃ.

So cattāri nimittāni disvā sirīnandādeviyā upasene nāma putte uppanne haṃsavahaṃ nāma varaturaṅgamāruyha mahābhinikkhamanaṃ nikkhamitvā pabbaji. Taṃ pana pabbajantaṃ manussānaṃ koṭi anupabbaji. Atha so tehi parivuto nava māse padhānacariyaṃ caritvā visākhapuṇṇamāya sirīnandananagare sirīnandanaseṭṭhissa dhītāya dinnaṃ paramamadhuraṃ madhupāyāsaṃ paribhuñjitvā sālavane divāvihāraṃ vītināmetvā sāyanhasamaye sunandājīvakena dinnā aṭṭha tiṇamuṭṭhiyo gahetvā veḷubodhiṃ {pb:P:0.0203} upasaṅkamitvā tettiṃsahatthavitthataṃ tiṇasantharaṃ santharitvā sūriye dharamāneyeva samāraṃ mārabalaṃ vidhamitvā sammāsambodhiṃ paṭivijjhitvā sabbabuddhānuciṇṇaṃ udānaṃ udānetvā sattasattāhaṃ bodhisamīpeyeva vītināmetvā brahmunā āyācito attano kaniṭṭhabhātikaṃ sudassanakumāraṃ purohitaputtaṃ devakumārañca catusaccadhammapaṭivedhasamatthe disvā ākāsena gantvā sumaṅgalanagarasamīpe sumaṅgaluyyāne otaritvā uyyānapālena attano bhātikaṃ sudassanakumāraṃ purohitaputtaṃ devakumārañca pakkosāpetvā tesaṃ saparivārānaṃ majjhe nisinno dhammacakkaṃ pavattesi. Tattha asītiyā koṭīnaṃ dhammābhisamayo ahosi. Ayaṃ paṭhamābhisamayo ahosi.

Yadā pana bhagavā sudassanuyyānadvāre mahāsālamūle yamakapāṭihāriyaṃ katvā devesu tāvatiṃsesu vassāvāsaṃ upāgami, tadā sattattiṃsasatasahassānaṃ dhammābhisamayo ahosi. Ayaṃ dutiyo abhisamayo ahosi. Yadā pana sujāto dasabalo pitusantikaṃ agamāsi, tadā saṭṭhisatasahassānaṃ dhammābhisamayo ahosi. Ayaṃ tatiyo abhisamayo ahosi. Tena vuttaṃ –

::hangnum
1\.
::

::gatha1
‘‘Tattheva {pb:V:0.0233} maṇḍakappamhi, sujāto nāma nāyako;
::

::gathalast
Sīhahanusabhakkhandho, appameyyo durāsado.
::

::hangnum
2\.
::

::gatha1
‘‘Candova {pb:M:0.0241} vimalo buddho, sataraṃsīva patāpavā;
::

::gathalast
Evaṃ sobhati sambuddho, jalanto siriyā sadā.
::

::hangnum
3\.
::

::gatha1
‘‘Pāpuṇitvāna sambuddho, kevalaṃ bodhimuttamaṃ;
::

::gathalast
Sumaṅgalamhi nagare, dhammacakkaṃ pavattayi.
::

::hangnum
4\.
::

::gatha1
‘‘Desente pavaraṃ dhammaṃ, sujāte lokanāyake;
::

::gathalast
Asītikoṭī abhisamiṃsu, paṭhame dhammadesane.
::

::hangnum
5\.
::

::gatha1
‘‘Yadā sujāto amitayaso, deve vassaṃ upāgami;
::

::gathalast
Sattattiṃsasatasahassānaṃ, dutiyābhisamayo ahu.
::

::hangnum
6\.
::

::gatha1
‘‘Yadā sujāto asamasamo, upagacchi pitusantikaṃ;
::

::gathalast
Saṭṭhisatasahassānaṃ, tatiyābhisamayo ahū’’ti.
::

Tattha **tattheva maṇḍakappamhī**ti yasmiṃ maṇḍakappe sumedho bhagavā uppanno, tattheva kappe sujātopi bhagavā uppannoti attho. **Sīhahanū**ti {pb:P:0.0204} sīhassa viya hanu assāti sīhahanu. Sīhassa pana heṭṭhimahanumeva puṇṇaṃ hoti, na uparimaṃ. Assa pana mahāpurisassa sīhassa heṭṭhimahanu viya dvepi paripuṇṇāni dvādasiyaṃ pakkhassa candasadisāni honti. Tena vuttaṃ ‘‘sīhahanū’’ti. **Usabhakkhandho**ti usabhasseva samappavaṭṭakkhandho, suvaṭṭitasuvaṇṇāliṅgasadisakkhandhoti attho. **Sataraṃsīvā**ti divasakaro viya. **Siriyā**ti buddhasiriyā. **Bodhimuttama**nti uttamaṃ sambodhiṃ.

Sudhammavatīnagare sudhammuyyāne āgatānaṃ manussānaṃ dhammaṃ desetvā saṭṭhisatasahassāni ehibhikkhubhāvena pabbājetvā tesaṃ majjhe pātimokkhaṃ uddisi, so paṭhamo sannipāto ahosi. Tato paraṃ tidivorohaṇe bhagavato paññāsasatasahassānaṃ dutiyo sannipāto ahosi. Puna ‘‘sudassanakumāro bhagavato santike pabbajitvā arahattaṃ patto’’ti sutvā ‘‘mayampi pabbajissāmā’’ti āgatāni cattāri purisasatasahassāni gahetvā sudassanatthero sujātaṃ narāsabhaṃ {pb:V:0.0234} upasaṅkami. Tesaṃ bhagavā dhammaṃ desetvā ehibhikkhupabbajjāya pabbājetvā caturaṅgasamannāgate sannipāte pātimokkhaṃ uddisi, so tatiyo sannipāto ahosi. Tena vuttaṃ –

::hangnum
7\.
::

::gatha1
‘‘Sannipātā {pb:M:0.0242} tayo āsuṃ, sujātassa mahesino;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
8\.
::

::gatha1
‘‘Abhiññābalappattānaṃ, appattānaṃ bhavābhave;
::

::gathalast
Saṭṭhisatasahassāni, paṭhamaṃ sannipatiṃsu te.
::

::hangnum
9\.
::

::gatha1
‘‘Punāparaṃ sannipāte, tidivorohaṇe jine;
::

::gathalast
Paññāsasatasahassānaṃ, dutiyo āsi samāgamo.
::

::hangnum
10\.
::

::gatha1
‘‘Upasaṅkamanto narāsabhaṃ, sudassano aggasāvako;
::

::gathalast
Catūhi satasahassehi, sambuddhaṃ upasaṅkamī’’ti.
::

Tattha **appattāna**nti bhavābhave asampattānanti attho. ‘‘Appavattā bhavābhave’’tipi pāṭho, soyevattho. **Tidivorohaṇe**ti saggalokato otarante kattukārake daṭṭhabbo. Kārakavipallāsena vuttaṃ. Atha vā **tidivorohaṇe**ti tidivato otaraṇe. **Jine**ti jinassa, sāmiatthe bhummaṃ daṭṭhabbaṃ.

Tadā kira amhākaṃ bodhisatto cakkavattirājā hutvā ‘‘buddho loke uppanno’’ti sutvā bhagavantaṃ upasaṅkamitvā dhammakathaṃ sutvā buddhappamukhassa bhikkhusaṅghassa sattahi ratanehi saddhiṃ catumahādīparajjaṃ datvā satthu santike pabbaji. Sakaladīpavāsino {pb:P:0.0205} janā raṭṭhuppādaṃ gahetvā ārāmikakiccaṃ sādhetvā buddhappamukhassa saṅghassa niccaṃ mahādānamadaṃsu. Sopi naṃ satthā – ‘‘anāgate gotamo nāma buddho bhavissatī’’ti byākāsi. Tena vuttaṃ –

::hangnum
11\.
::

::gatha1
‘‘Ahaṃ tena samayena, catudīpamhi issaro;
::

::gathalast
Antalikkhacaro āsiṃ, cakkavattī mahabbalo.
::

::hangnum
13\.
::

::gatha1
‘‘Catudīpe mahārajjaṃ ratane satta uttame;
::

::gathalast
Buddhe niyyātayitvāna, pabbajiṃ tassa santike.
::

::hangnum
14\.
::

::gatha1
‘‘Ārāmikā {pb:V:0.0235} janapade, uṭṭhānaṃ paṭipiṇḍiya;
::

::gathalast
Upanenti bhikkhusaṅghassa, paccayaṃ sayanāsanaṃ.
::

::hangnum
15\.
::

::gatha1
‘‘Sopi {pb:M:0.0243} maṃ buddho byākāsi, dasasahassimhi issaro;
::

::gathalast
Tiṃsakappasahassamhi, ayaṃ buddho bhavissati.
::

::hangnum
16\.
::

::gatha1
‘‘Padhānaṃ padahitvāna…pe… hessāma sammukhā imaṃ.
::

::hangnum
17\.
::

::gatha1
‘‘Tassāpi cavanaṃ sutvā, bhiyyo hāsaṃ janesahaṃ;
::

::gathalast
Adhiṭṭhahiṃ vataṃ uggaṃ, dasapāramipūriyā.
::

::hangnum
18\.
::

::gatha1
‘‘Suttantaṃ vinayañcāpi, navaṅgaṃ satthusāsanaṃ;
::

::gathalast
Sabbaṃ pariyāpuṇitvāna, sobhayiṃ jinasāsanaṃ.
::

::hangnum
19\.
::

::gatha1
‘‘Tatthappamatto viharanto, brahmaṃ bhāvetva bhāvanaṃ;
::

::gathalast
Abhiññāpāramiṃ gantvā, brahmalokamagañchaha’’nti.
::

Tattha **catudīpamhī**ti saparivāradīpānaṃ catunnaṃ mahādīpānanti attho. **Antalikkhacaro**ti cakkaratanaṃ purakkhatvā ākāsacaro. **Ratane sattā**ti hatthiratanādīni satta ratanāni. **Uttame**ti uttamāni. Atha vā uttame buddheti attho daṭṭhabbo. **Niyyātayitvānā**ti datvāna. **Uṭṭhāna**nti raṭṭhuppādaṃ, āyanti attho. **Paṭipiṇḍiyā**ti rāsiṃ katvā saṃkaḍḍhitvā. **Paccaya**nti {pb:P:0.0206} cīvarādivividhaṃ paccayaṃ. **Dasasahassimhi issaro**ti dasasahassilokadhātuyaṃ issaro, tadetaṃ jātikkhettaṃ sandhāya vuttanti veditabbaṃ. Anantānaṃ lokadhātūnaṃ issaro bhagavā. **Tiṃsakappasahassamhī**ti ito paṭṭhāya tiṃsakappasahassānaṃ matthaketi attho.

Tassa pana sujātassa bhagavato sumaṅgalaṃ nāma nagaraṃ ahosi, uggato nāma rājā pitā, pabhāvatī nāma mātā, sudassano ca sudevo ca dve aggasāvakā, nārado nāmupaṭṭhāko, nāgā ca nāgasamālā ca dve aggasāvikā, mahāveḷurukkho bodhi, so kira mandacchiddo ghanakkhandho paramaramaṇīyo veḷuriyamaṇivaṇṇehi vimalehi pattehi sañchannavipulasākho mayūrapiñchakalāpo viya virocittha. Tassa pana bhagavato sarīraṃ paṇṇāsahatthubbedhaṃ ahosi, āyu {pb:V:0.0236} navutivassasahassāni, sirīnandā nāmassa aggamahesī, upaseno nāma putto. Turaṅgavarayānena nikkhami. So pana candavatīnagare silārāme parinibbāyi. Tena vuttaṃ –

::hangnum
20\.
::

::gatha1
‘‘Sumaṅgalaṃ {pb:M:0.0244} nāma nagaraṃ, uggato nāma khattiyo;
::

::gathalast
Mātā pabhāvatī nāma, sujātassa mahesino.
::

::hangnum
25\.
::

::gatha1
‘‘Sudassano sudevo ca, ahesuṃ aggasāvakā;
::

::gathalast
Nārado nāmupaṭṭhāko, sujātassa mahesino.
::

::hangnum
26\.
::

::gatha1
‘‘Nāgo ca nāgasamālā ca, ahesuṃ aggasāvikā;
::

::gathalast
Bodhi tassa bhagavato, mahāveḷūti vuccati.
::

::hangnum
27\.
::

::gatha1
‘‘So ca rukkho ghanakkhandho, acchiddo hoti pattiko;
::

::gathalast
Uju vaṃso brahā hoti, dassanīyo manoramo.
::

::hangnum
28\.
::

::gatha1
‘‘Ekakkhandho pavaḍḍhitvā, tato sākhā pabhijjati;
::

::gathalast
Yathā subaddho morahattho, evaṃ sobhati so dumo.
::

::hangnum
29\.
::

::gatha1
‘‘Na tassa kaṇṭakā honti, nāpi chiddaṃ mahā ahu;
::

::gathalast
Vitthiṇṇasākho aviralo, sandacchāyo manoramo.
::

::hangnum
31\.
::

::gatha1
‘‘Paññāsaratano āsi, uccattanena so jino;
::

::gathalast
Sabbākāravarūpeto, sabbaguṇamupāgato.
::

::hangnum
32\.
::

::gatha1
‘‘Tassa {pb:P:0.0207} pabhā asamasamā, niddhāvati samantato;
::

::gathalast
Appamāṇo atuliyo, opammehi anūpamo.
::

::hangnum
33\.
::

::gatha1
‘‘Navutivassasahassāni, āyu vijjati tāvade;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
34\.
::

::gatha1
‘‘Yathāpi {pb:V:0.0237} sāgare ūmī, gagane tārakā yathā;
::

::gathalast
Evaṃ tadā pāvacanaṃ, arahantehi cittitaṃ.
::

::hangnum
35\.
::

::gatha1
‘‘So ca buddho asamasamo, guṇāni ca tāni atuliyāni;
::

::gathalast
Sabbaṃ tamantarahitaṃ, nanu rittā sabbasaṅkhārā’’ti.
::

Tattha **acchiddo**ti appacchiddo. ‘‘Anudarā kaññā’’tiādīsu viya daṭṭhabbaṃ. Keci ‘‘chiddaṃ hoti parittaka’’nti paṭhanti. **Pattiko**ti bahupatto, kācamaṇivaṇṇehi {pb:M:0.0245} pattehi sañchannoti attho. **Ujū**ti avaṅko akuṭilo. **Vaṃso**ti veḷu. **Brahā**ti samantato mahā. **Ekakkhandho**ti avaniruho eko adutiyo cāti attho. **Pavaḍḍhitvā**ti vaḍḍhitvā. **Tato sākhā pabhijjatī**ti tato vaṃsaggato pañcavidhā sākhā nikkhamitvā pabhijjittha. ‘‘Tato sākhā pabhijjathā’’tipi pāṭho. **Subaddho**ti suṭṭhu pañcabandhanākārena baddho. **Morahattho**ti ātapasannivāraṇatthaṃ kato baddho morapiñchakalāpo vuccati.

**Na tassa kaṇṭakā hontī**ti tassa vaṃsassa kaṇṭakinopi rukkhassa kaṇṭakā nāhesuṃ. **Aviralo**ti aviralasākhāsañchanno. **Sandacchāyo**ti ghanacchāyo, aviralattāva sandacchāyoti vutto. **Paññāsaratano āsī**ti paññāsahattho ahosi. **Sabbākāravarūpeto**ti sabbena ākārena varehiyeva upeto sabbākāravarūpeto nāma. **Sabbaguṇamupāgato**ti anantarapadasseva vevacanamattaṃ.

**Appamāṇo**ti pamāṇarahito, pamāṇaṃ gahetuṃ asakkuṇeyyattā vā appamāṇo. **Atuliyo**ti atulo, kenaci asadisoti attho. **Opammehī**ti upamitabbehi. **Anūpamo**ti upamārahito, ‘‘iminā ca iminā ca sadiso’’ti vattuṃ asakkuṇeyyabhāvato anūpamoti attho. **Guṇāni** {pb:P:0.0208} **ca tānī**ti guṇā ca te, sabbaññutaññāṇādayo guṇāti attho. Liṅgavipallāsena vuttaṃ. Sesaṃ sabbattha uttānatthamevāti.

::centre
Sujātabuddhavaṃsavaṇṇanā niṭṭhitā.
::

::centre
Niṭṭhito dvādasamo buddhavaṃso.
::

### 15. Piyadassībuddhavaṃsavaṇṇanā

Sujātassa {pb:V:0.0238} pana aparabhāge ito aṭṭhakappasatādhikasahassakappamatthake ekasmiṃ kappe **piyadassī, atthadassī, dhammadassī**ti tayo buddhā nibbattiṃsu. Tattha **piyadassī** nāma bhagavā pāramiyo pūretvā tusitapure nibbattitvā tato cavitvā sudhaññavatīnagare sudattassa nāma rañño aggamahesiyā {pb:M:0.0246} candasadisavadanāya candādeviyā nāma kucchismiṃ paṭisandhiṃ gahetvā dasannaṃ māsānaṃ accayena varuṇuyyāne mātukucchito nikkhami. Tassa pana nāmaggahaṇadivase lokassa piyānaṃ pāṭihāriyavisesānaṃ dassitattā ‘‘piyadassī’’tveva nāmamakaṃsu. So navavassasahassāni agāraṃ ajjhāvasi. Tassa kira sunimmalavimalagiribrahānāmakā tayo pāsādā ahesuṃ. Vimalāmahādevippamukhāni tettiṃsa itthisahassāni paccupaṭṭhitāni ahesuṃ.

So cattāri nimittāni disvā vimalādeviyā kañcanaveḷe nāma putte uppanne ājaññarathena mahābhinikkhamanaṃ nikkhamitvā pabbaji. Ekā ca naṃ purisakoṭi anupabbaji. So tehi parivuto mahāpuriso cha māse padhānacariyaṃ caritvā visākhapuṇṇamāya varuṇabrāhmaṇagāme vasabhabrāhmaṇassa dhītāya dinnaṃ madhupāyāsaṃ paribhuñjitvā sālavane divāvihāraṃ vītināmetvā sujātājīvakena dinnā aṭṭha tiṇamuṭṭhiyo gahetvā kakudhabodhiṃ upasaṅkamitvā tepaññāsahatthavitthataṃ tiṇasantharaṃ santharitvā pallaṅkaṃ ābhujitvā sabbaññutaññāṇaṃ paṭivijjhitvā ‘‘anekajātisaṃsāra’’nti udānaṃ udānetvā tattheva sattasattāhaṃ vītināmetvā attanā saha pabbajitānaṃ ariyadhammapaṭivedhasamatthataṃ ñatvā ākāsena tattha gantvā usabhavatīnagarasamīpe usabhavatuyyāne otaritvā bhikkhukoṭiparivuto dhammacakkaṃ pavattesi. Tadā koṭisatasahassānaṃ dhammābhisamayo ahosi. Ayaṃ paṭhamo abhisamayo.

Puna {pb:P:0.0209} usabhavatiyā nāma nagarassa avidūre sudassanapabbate sudassano nāma devarājā paṭivasati. So micchādiṭṭhiko ahosi. Sakalajambudīpe pana manussā tassa anusaṃvaccharaṃ satasahassagghanikaṃ baliṃ upasaṃharanti. So sudassano devarājā nararājena saddhiṃ ekāsane nisīditvā baliṃ sampaṭicchati. Atha piyadassī bhagavā ‘‘tassa sudassanassa devarājassa taṃ diṭṭhigataṃ {pb:V:0.0239} vinodessāmī’’ti tasmiṃ devarāje yakkhasamāgamaṃ gate tassa bhavanaṃ pavisitvā sirisayanaṃ āruhitvā chabbaṇṇaraṃsiyo muñcanto yugandharapabbate saradasamaye sūriyo viya nisīdi. Tassa parivāraparicārikā devatāyo mālāgandhavilepanādīhi dasabalaṃ pūjetvā parivāretvā aṭṭhaṃsu.

Sudassanopi {pb:M:0.0247} devarājā yakkhasamāgamato āgacchanto attano bhavanato chabbaṇṇarasmiyo niccharante disvā cintesi – ‘‘aññesu pana divasesu mama bhavanassa edisī anekaraṃsijālasamujjalavibhūti na diṭṭhapubbā. Ko nu kho idha paviṭṭho devo vā manusso vā’’ti olokento udayagirisikharamatthake saradasamayadivasakaramiva chabbaṇṇaraṃsijālena abhijjalantaṃ nisinnaṃ bhagavantaṃ disvā cintesi – ‘‘ayaṃ muṇḍakasamaṇo mama parivārena parijanena parivuto varasayane nisinno’’ti kodhābhibhūtamānaso – ‘‘handāhaṃ imassa attano balaṃ dassessāmī’’ti cintetvā sakalaṃ taṃ pabbataṃ ekajālamakāsi. ‘‘Iminā aggijālena chārikābhūto muṇḍakasamaṇo’’ti olokento anekaraṃsijālavisaravipphuritavarasarīraṃ pasannavadanavaṇṇasobhaṃ vippasannacchavirāgaṃ dasabalamabhijjalantaṃ disvā cintesi – ‘‘ayaṃ samaṇo aggidāhaṃ sahati, handāhaṃ imaṃ samaṇaṃ udakoghena osādetvā māressāmī’’ti atigambhīraṃ udakoghaṃ vimānābhimukhaṃ pavattesi.

Tato udakoghena puṇṇe tasmiṃ vimāne nisinnassa tassa bhagavato cīvare aṃsumattaṃ vā sarīre lomamattaṃ vā na temittha. Tato sudassano devarājā – ‘‘iminā samaṇo nirassāso mato bhavissatī’’ti mantvā udakaṃ saṅkhipitvā olokento bhagavantaṃ asitajaladharavivaragataṃ saradasamayarajanikaramiva vividharaṃsijālavisarena virocamānaṃ sakaparisaparivutaṃ nisinnaṃ disvā attano makkhaṃ asahamāno – ‘‘handa māressāmi na’’nti kodhena navavidhaāvudhavassaṃ vassesi. Athassa bhagavato ānubhāvena sabbāvudhāni nānāvidhaparamaruciradassanā surabhikusumamālā hutvā dasabalassa pādamūle nipatiṃsu.

Tato taṃ acchariyaṃ disvā sudassano devarājā paramakupitamānaso bhagavantaṃ ubhohi hatthehi pādesu gahetvā attano bhavanato nīharitukāmo ukkhipitvā mahāsamuddaṃ atikkamitvā cakkavāḷapabbataṃ gantvā – ‘‘kiṃ nu kho samaṇo jīvati vā mato vā’’ti olokento tasmiṃyeva āsane nisinnaṃ disvā – ‘‘aho mahānubhāvo ayaṃ samaṇo, nāhaṃ imaṃ samaṇaṃ ito {pb:V:0.0240} nikkaḍḍhituṃ sakkomi. Yadi {pb:M:0.0248} hi maṃ koci jānissati, anappako me ayaso bhavissati. Yāvimaṃ koci {pb:P:0.0210} na passati, tāva naṃ vissajjetvā gamissāmī’’ti cintesi.

Atha dasabalo tassa cittācāraṃ ñatvā tathā adhiṭṭhāsi, yathā naṃ sabbe devamanussā passanti. Tasmiñca divase sakalajambudīpe ekasatarājāno tasseva upahāradānatthāya sannipatiṃsu. Te bhagavato pāde gahetvā nisinnaṃ sudassanaṃ devarājānaṃ nararājāno disvā – ‘‘amhākaṃ devarājā munirājassa piyadassissa satthuno pādaparicariyaṃ karoti, aho buddhā nāma acchariyā, aho buddhaguṇā visiṭṭhā’’ti bhagavati, pasannacittā sabbe bhagavantaṃ namassamānā sirasmiṃ añjaliṃ katvā aṭṭhaṃsu. Tattha piyadassī bhagavā taṃ sudassanaṃ devarājānaṃ pamukhaṃ katvā dhammaṃ desesi. Tadā devamanussānaṃ navutikoṭisahassāni arahattaṃ pāpuṇiṃsu. So dutiyo abhisamayo ahosi.

Yadā pana navayojanappamāṇe kumudanagare buddhapaccatthiko devadatto viya soṇatthero nāma mahāpadumakumārena saddhiṃ mantetvā tassa pitaraṃ ghātetvā puna piyadassībuddhassa vadhāya nānappakāraṃ payogaṃ katvāpi ghātetuṃ asakkonto so doṇamukhanāgarājārohaṃ pakkosāpetvā taṃ palobhetvā tamatthaṃ ārocesi – ‘‘yadā panāyaṃ samaṇo piyadassī imaṃ nagaraṃ piṇḍāya pavisati, tadā doṇamukhaṃ nāma gajavaraṃ vissajjetvā piyadassīsamaṇaṃ mārehī’’ti.

Atha so āroho hitāhitavicāraṇarahito rājavallabho – ‘‘ayaṃ samaṇo ṭhānantarāpi maṃ cāveyyā’’ti mantvā ‘‘sādhū’’ti sampaṭicchitvā dutiyadivase dasabalassa nagarappavesanasamayaṃ sallakkhetvā sujātamatthakapiṇḍakumbhanalāṭaṃ dhanusadisadīghasuṇḍataṭaṃ suvipulamudukaṇṇaṃ madhupiṅgalanayanaṃ sundarakkhandhāsanaṃ anuvaṭṭaghanajaghanaṃ nicitagūḷhajāṇuantaraṃ īsāsadisaruciradantaṃ suvāladhiṃ apacitamecakaṃ sabbalakkhaṇasampannaṃ asitajaladharasadisacārudassanaṃ sīhavikkantalalitagāminaṃ jaṅgamamiva dharādharaṃ sattappatiṭṭhaṃ sattadhā pabhinnaṃ sabbaso vissavantaṃ viggahavantamiva antakaṃ upasaṅkamitvā piṇḍakabaḷañjanadhūpalepādivisesehi bhiyyopi mattappamattaṃ katvā arivāraṇavāraṇaṃ erāvaṇavāraṇamiva arijanavāraṇaṃ munivāraṇaṃ māraṇatthāya pesesi. Atha {pb:M:0.0249} so dviradavaro muttamattova gajamahiṃsaturaṅganaranāriyo hantvā hatarudhiraparirañjitasadantakarasarīro antajālapariyonaddhanayano sakaṭakavāṭakūṭāgāradvāratoraṇādīni bhañjitvā kāka-kulala-gijjhādīhi anupariyāyamāno hatamahiṃsanaraturaṅgadiradādīnaṃ aṅgāni ālumpitvā manussabhakkho {pb:V:0.0241} yakkho viya bhakkhayanto dūratova dasabalaṃ sissagaṇaparivutaṃ āgacchantaṃ disvā anilagaruḷasadisavego vegena bhagavantamabhigañchi.

Atha puravāsino pana janā bhayasantāpaparipūritamānasā pāsādapākāracayatarūpagatā tathāgatābhimukhamabhidhāvantaṃ disvā hāhākārasaddamakaṃsu. Keci {pb:P:0.0211} pana upāsakā taṃ nānappakārehi nayehi nivārayitumārabhiṃsu. Atha so buddhanāgo hatthināgamāyantamoloketvā karuṇāvipphārasītalahadayo mettāya taṃ phari. Tato so hatthināgo mettāpharaṇena mudukatahadayasantāno attano dosāparādhaṃ ñatvā lajjāya bhagavato purato ṭhātuṃ asakkonto pathaviyaṃ pavisanto viya sirasā bhagavato pādesu nipati. Evaṃ nipanno pana so timiranikarasadisasarīro sañchāppabhānurañjitavarakanakagirisikharasamīpamupagato asitasaliladharanikaro viya virocittha.

Athevaṃ munirājapādamūle karirājānaṃ sirasā nipatantaṃ disvā nāgarajanā paramapītipūritahadayā sādhukārasīhanādaṃ ukkuṭṭhisaddaṃ pavattayiṃsu. Surabhikusumamālācandanagandhacuṇṇālaṅkārādīhi taṃ anekappakāraṃ pūjesuṃ. Samantato celukkhepā pavattiṃsu. Gaganatale suradundubhiyo abhinadiṃsu. Atha bhagavā tamasitagirisikharamiva pādamūle nipannaṃ diradavaraṃ oloketvā aṅkusadhajajālasaṅkhacakkālaṅkatena karatalena gajavaramatthakaṃ parāmasitvā tassa cittācārānukūlāya dhammadesanāya taṃ anusāsi –

::gatha1
‘‘Gajavara vadato suṇohi vācaṃ, mama hitamatthayutañca taṃ bhajāhi;
::

::gathalast
Tava vadhanirataṃ paduṭṭhabhāvaṃ, apanaya santamupehi cārudanti.
::

::gatha1
‘‘Lobhena {pb:M:0.0250} dosena ca mohato vā, yo pāṇino hiṃsati vāraṇinda;
::

::gathalast
So pāṇaghātī sucirampi kālaṃ, dukkhaṃ sughoraṃ narakenubhoti.
::

::gatha1
‘‘Mākāsi mātaṅga punevarūpaṃ, kammaṃ pamādena madena vāpi;
::

::gathalast
Avīciyaṃ dukkhamasayha kappaṃ, pappoti pāṇaṃ atipātayanto.
::

::gatha1
‘‘Dukkhaṃ sughoraṃ narakenubhotvā, manussalokaṃ yadi yāti bhiyyo;
::

::gathalast
Appāyuko hoti virūparūpo, vihiṃsako dukkhavisesabhāgī.
::

::gatha1
‘‘Yathā {pb:V:0.0242} ca pāṇā paramaṃ piyā te, mahājane kuñjara mandanāga;
::

::gathalast
Tathā parassāpi piyāti ñatvā, pāṇātipāto parivajjanīyo.
::

::gatha1
‘‘Dose {pb:P:0.0212} ca hiṃsānirate viditvā, pāṇātipātā virate guṇe ca;
::

::gathalast
Pāṇātipātaṃ parivajjaya tvaṃ, sagge sukhaṃ icchasi ce parattha.
::

::gatha1
‘‘Pāṇātipātā virato sudanto, piyo manāpo bhavatīdha loke;
::

::gathalast
Kāyassa bhedā ca paraṃ panassa, saggādhivāsaṃ kathayanti buddhā.
::

::gatha1
‘‘Dukkhāgamaṃ nicchati koci loke, sabbopi jāto sukhamesateva;
::

::gathalast
Tasmā mahānāga vihāya hiṃsaṃ, bhāvehi mettaṃ karuṇañca kāle’’ti.
::

Athevaṃ {pb:M:0.0251} dasabalenānusāsiyamāno dantivaro saññaṃ paṭilabhitvā paramavinīto vinayācārasampanno sisso viya ahosi. Evaṃ so piyadassī bhagavā amhākaṃ satthā viya dhanapālaṃ doṇamukhaṃ karivaraṃ damitvā tattha mahājanasamāgame dhammaṃ desesi. Tadā asītikoṭisahassānaṃ dhammābhisamayo ahosi. Ayaṃ tatiyo abhisamayo ahosi. Tena vuttaṃ –

::hangnum
1\.
::

::gatha1
‘‘Sujātassa aparena, sayambhū lokanāyako;
::

::gathalast
Durāsado asamasamo, piyadassī mahāyaso.
::

::hangnum
2\.
::

::gatha1
‘‘Sopi buddho amitayaso, ādiccova virocati;
::

::gathalast
Sabbaṃ tamaṃ nihantvāna, dhammacakkaṃ pavattayi.
::

::hangnum
3\.
::

::gatha1
‘‘Tassāpi atulatejassa, ahesuṃ abhisamayā tayo;
::

::gathalast
Koṭisatasahassānaṃ, paṭhamābhisamayo ahu.
::

::hangnum
4\.
::

::gatha1
‘‘Sudassano devarājā, micchādiṭṭhimarocayi;
::

::gathalast
Tassa diṭṭhiṃ vinodento, satthā dhammamadesayi.
::

::hangnum
5\.
::

::gatha1
‘‘Janasannipāto {pb:V:0.0243} atulo, mahāsannipatī tadā;
::

::gathalast
Navutikoṭisahassānaṃ, dutiyābhisamayo ahu.
::

::hangnum
6\.
::

::gatha1
‘‘Yadā doṇamukhaṃ hatthiṃ, vinesi narasārathi;
::

::gathalast
Asītikoṭisahassānaṃ, tatiyābhisamayo ahū’’ti.
::

Sumaṅgalanagare pālito nāma rājaputto ca purohitaputto sabbadassikumāro cāti dve sahāyakā ahesuṃ. Te piyadassimhi sammāsambuddhe cārikaṃ carante ‘‘attano nagaraṃ sampatto’’ti sutvā koṭisatasahassaparivārā paccuggamanaṃ katvā tassa dhammaṃ sutvā sattāhaṃ {pb:P:0.0213} mahādānaṃ datvā sattame divase bhagavato bhattānumodanāvasāne koṭisatasahassehi saddhiṃ pabbajitvā arahattaṃ pāpuṇiṃsu. Tesaṃ pana majjhe bhagavā pātimokkhaṃ uddisi, so paṭhamo sannipāto ahosi. Athāparena samayena sudassanadevarājassa samāgame navutikoṭiyo arahattaṃ pāpuṇiṃsu. Tehi parivuto satthā pātimokkhaṃ uddisi, ayaṃ dutiyo {pb:M:0.0252} sannipāto ahosi. Puna doṇamukhavinayane asītikoṭiyo pabbajitvā arahattaṃ pāpuṇiṃsu. Tesaṃ majjhe bhagavā pātimokkhaṃ uddisi, ayaṃ tatiyo sannipāto ahosi. Tena vuttaṃ –

::hangnum
7\.
::

::gatha1
‘‘Sannipātā tayo āsuṃ, tassāpi piyadassino;
::

::gathalast
Koṭisatasahassānaṃ, paṭhamo āsi samāgamo.
::

::hangnum
8\.
::

::gatha1
‘‘Tato paraṃ navutikoṭī, samiṃsu ekato munī;
::

::gathalast
Tatiye sannipātamhi, asītikoṭiyo ahū’’ti.
::

Tadā amhākaṃ bodhisatto kassapo nāma brāhmaṇamāṇavo itihāsapañcamānaṃ tiṇṇaṃ vedānaṃ pāragū hutvā satthu dhammadesanaṃ sutvā koṭisatasahassapariccāgena paramārāmaṃ saṅghārāmaṃ kāretvā saraṇesu ca pañcasīlesu ca patiṭṭhāsi. Atha naṃ satthā – ‘‘ito aṭṭhārasakappasataccayena gotamo nāma buddho loke bhavissatī’’ti byākāsi. Tena vuttaṃ –

::hangnum
9\.
::

::gatha1
‘‘Ahaṃ tena samayena, kassapo nāma brāhmaṇo;
::

::gathalast
Ajjhāyako mantadharo, tiṇṇaṃ vedāna pāragū.
::

::hangnum
10\.
::

::gatha1
‘‘Tassa {pb:V:0.0244} dhammaṃ suṇitvāna, pasādaṃ janayiṃ ahaṃ;
::

::gathalast
Koṭisatasahassehi, saṅghārāmaṃ amāpayiṃ.
::

::hangnum
11\.
::

::gatha1
‘‘Tassa datvāna ārāmaṃ, haṭṭho saṃviggamānaso;
::

::gathalast
Saraṇe pañcasīle ca, daḷahaṃ katvā samādiyiṃ.
::

::hangnum
12\.
::

::gatha1
‘‘Sopi maṃ buddho byākāsi, saṅghamajjhe nisīdiya;
::

::gathalast
Aṭṭhārase kappasate, ayaṃ buddho bhavissati.
::

::hangnum
13\.
::

::gatha1
‘‘Padhānaṃ padahitvāna…pe… hessāma sammukhā imaṃ.
::

::hangnum
14\.
::

::gatha1
‘‘Tassāpi vacanaṃ sutvā, bhiyyo cittaṃ pasādayiṃ;
::

::gathalast
Uttariṃ vatamadhiṭṭhāsiṃ, dasapāramipūriyā’’ti.
::

Tattha {pb:M:0.0253} **saraṇe pañcasīle cā**ti tīṇi saraṇāni pañca sīlāni cāti attho. **Aṭṭhārase kappasate**ti ito aṭṭhasatādhikassa kappasahassassa accayenāti attho.

Tassa {pb:P:0.0214} pana bhagavato sudhaññaṃ nāma nagaraṃ ahosi. Pitā sudatto nāma rājā, mātā sucandā nāma devī, pālito ca sabbadassī ca dve aggasāvakā, sobhito nāmupaṭṭhāko, sujātā ca dhammadinnā ca dve aggasāvikā, kakudharukkho bodhi, sarīraṃ asītihatthubbedhaṃ ahosi, navutivassasahassāni āyu, vimalā nāmassa aggamahesī ahosi, kañcanāveḷo nāma putto, so ājaññarathena nikkhamīti. Tena vuttaṃ –

::hangnum
15\.
::

::gatha1
‘‘Sudhaññaṃ nāma nagaraṃ, sudatto nāma khattiyo;
::

::gathalast
Candā nāmāsi janikā, piyadassissa satthuno.
::

::hangnum
20\.
::

::gatha1
‘‘Pālito sabbadassī ca, ahesuṃ aggasāvakā;
::

::gathalast
Sobhito nāmupaṭṭhāko, piyadassissa satthuno.
::

::hangnum
21\.
::

::gatha1
‘‘Sujātā {pb:V:0.0245} dhammadinnā ca, ahesuṃ aggasāvikā;
::

::gathalast
Bodhi tassa bhagavato, kakudhoti pavuccati.
::

::hangnum
23\.
::

::gatha1
‘‘Sopi buddho amitayaso, dvattiṃsavaralakkhaṇo;
::

::gathalast
Asītihatthamubbedho, sālarājāva dissati.
::

::hangnum
24\.
::

::gatha1
‘‘Aggicandasūriyānaṃ, natthi tādisikā pabhā;
::

::gathalast
Yathā ahu pabhā tassa, asamassa mahesino.
::

::hangnum
25\.
::

::gatha1
‘‘Tassāpi devadevassa, āyu tāvatakaṃ ahu;
::

::gathalast
Navutivassasahassāni, loke aṭṭhāsi cakkhumā.
::

::hangnum
26\.
::

::gatha1
‘‘Sopi buddho asamasamo, yugānipi tāni atuliyāni;
::

::gathalast
Sabbaṃ tamantarahitaṃ, nanu rittā sabbasaṅkhārā’’ti.
::

Tattha **sālarājā vā**ti sabbaphāliphullo paramaramaṇīyadassano samavaṭṭakkhandho sālarājā viya dissati. **Yugānipi tānī**ti aggasāvakayugādīni yugaḷāni. Sesagāthāsu sabbattha uttānamevāti.

::centre
Piyadassībuddhavaṃsavaṇṇanā niṭṭhitā.
::

::centre
Niṭṭhito terasamo buddhavaṃso.
::

### 16. Atthadassībuddhavaṃsavaṇṇanā

Piyadassimhi {pb:M:0.0254}{pb:V:0.0246}{pb:P:0.0215} sammāsambuddhe parinibbute tassa sāsane ca antarahite parihāyitvā vaḍḍhitvā aparimitāyukesu manussesu anukkamena parihāyitvā vassasatasahassāyukesu jātesu paramatthadassī **atthadassī** nāma buddho loke uppajji. So pāramiyo pūretvā tusitapure nibbattitvā tato cavitvā paramasobhane sobhane nāma nagare sāgarassa nāma rañño kule aggamahesiyā sudassanadeviyā kucchismiṃ paṭisandhiṃ gahetvā dasa māse gabbhe vasitvā sucindhanuyyāne mātukucchito nikkhami. Mātukucchito mahāpurise nikkhantamatte sucirakālanihitāni kulaparamparāgatāni mahānidhānāni dhanasāmikā paṭilabhiṃsūti tassa nāmaggahaṇadivase ‘‘atthadassī’’ti nāmamakaṃsu. So dasavassasahassāni agāraṃ ajjhāvasi. Amaragiri-suragiri-girivāhananāmakā paramasurabhijanakā tayo cassa pāsādā ahesuṃ. Visākhādevippamukhāni tettiṃsa itthisahassāni ahesuṃ.

So cattāri nimittāni disvā visākhādeviyā selakumāre nāma putte uppanne sudassanaṃ nāma assarājaṃ abhiruhitvā mahābhinikkhamanaṃ nikkhamitvā pabbaji. Taṃ nava manussakoṭiyo anupabbajiṃsu. Tehi parivuto so mahāpuriso aṭṭha māse padhānacariyaṃ caritvā visākhapuṇṇamāya sucindharanāgiyā upahāratthāya ānītaṃ madhupāyāsaṃ mahājanena sandissamānasabbasarīrāya nāgiyā saha suvaṇṇapātiyā dinnaṃ madhupāyāsaṃ paribhuñjitvā taruṇatarusatasamalaṅkate taruṇasālavane divāvihāraṃ vītināmetvā sāyanhasamaye dhammarucinā mahārucinā nāma nāgarājena dinnā aṭṭha kusatiṇamuṭṭhiyo gahetvā campakabodhiṃ upasaṅkamitvā tepaññāsahatthāyāmavitthataṃ kusatiṇasantharaṃ santharitvā pallaṅkaṃ ābhujitvā sambodhiṃ patvā sabbabuddhāciṇṇaṃ – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ bodhisamīpeyeva vītināmetvā brahmuno dhammadesanāyācanaṃ sampaṭicchitvā attanā saha pabbajitanavabhikkhukoṭiyo ariyadhammapaṭivedhasamatthe disvā ākāsena gantvā anomanagarasamīpe anomuyyāne otaritvā tehi parivuto {pb:M:0.0255} tattha dhammacakkaṃ pavattesi. Tadā koṭisatasahassānaṃ paṭhamo dhammābhisamayo ahosi.

Puna {pb:V:0.0247} bhagavati lokanāyake devalokacārikaṃ caritvā tattha dhammaṃ desente koṭisatasahassānaṃ dutiyo abhisamayo ahosi. Yadā pana bhagavā atthadassī amhākaṃ bhagavā viya kapilavatthupuraṃ sobhanapuraṃ pavisitvā dhammaṃ desesi, tadā koṭisatasahassānaṃ tatiyo dhammābhisamayo ahosi. Tena vuttaṃ –

::hangnum
1\.
::

::gatha1
‘‘Tattheva {pb:P:0.0216} maṇḍakappamhi, atthadassī mahāyaso;
::

::gathalast
Mahātamaṃ nihantvāna, patto sambodhimuttamaṃ.
::

::hangnum
2\.
::

::gatha1
‘‘Brahmunā yācito santo, dhammacakkaṃ pavattayi;
::

::gathalast
Amatena tappayī lokaṃ, dasasahassī sadevakaṃ.
::

::hangnum
3\.
::

::gatha1
‘‘Tassāpi lokanāthassa, ahesuṃ abhisamayā tayo;
::

::gathalast
Koṭisatasahassānaṃ, paṭhamābhisamayo ahu.
::

::hangnum
4\.
::

::gatha1
‘‘Yadā buddho atthadassī, carati devacārikaṃ;
::

::gathalast
Koṭisatasahassānaṃ, dutiyābhisamayo ahu.
::

::hangnum
5\.
::

::gatha1
‘‘Punāparaṃ yadā buddho, desesi pitusantike;
::

::gathalast
Koṭisatasahassānaṃ, tatiyābhisamayo ahū’’ti.
::

Tattha **tatthevā**ti tasmiññeva kappeti attho. Ettha pana varakappo ‘‘maṇḍakappo’’ti adhippeto. ‘‘Yasmiṃ kappe tayo buddhā nibbattanti, so kappo varakappo’’ti heṭṭhā padumuttarabuddhavaṃsavaṇṇanāyaṃ vutto. Tasmā varakappo idha ‘‘maṇḍakappo’’ti vutto. **Nihantvānā**ti nihanitvā. Ayameva vā pāṭho. **Santo**ti samāno. **Amatenā**ti maggaphalādhigamāmatapānena. **Tappayī**ti atappayi, pīṇesīti attho. **Dasasahassī**ti dasasahassilokadhātuṃ. **Devacārika**nti devānaṃ vinayanatthaṃ devalokacārikanti attho.

Sucandakanagare kira santo ca rājaputto upasanto ca purohitaputto tīsu vedesu sabbasamayantaresu ca sāramadisvā nagarassa catūsu dvāresu {pb:M:0.0256} cattāro paṇḍite visārade ca manusse ṭhapesuṃ – ‘‘yaṃ pana tumhe paṇḍitaṃ samaṇaṃ vā brāhmaṇaṃ vā passatha suṇātha vā, taṃ amhākaṃ āgantvā {pb:V:0.0248} ārocethā’’ti. Tena ca samayena atthadassī lokanātho sucandakanagaraṃ sampāpuṇi. Atha tehi niveditā purisā gantvā tesaṃ dasabalassa tatthāgamanaṃ paṭivedesuṃ. Tato te santopasantā tathāgatāgamanaṃ sutvā pahaṭṭhamānasā sahassaparivārā dasabalaṃ asamaṃ paccuggantvā abhivādetvā nimantetvā sattāhaṃ buddhappamukhassa saṅghassa asadisaṃ mahādānaṃ datvā sattame divase sakalanagaravāsīhi manussehi saddhiṃ dhammakathaṃ suṇiṃsu. Tasmiṃ kira divase aṭṭhanavutisahassāni ehibhikkhupabbajjāya pabbajitvā arahattaṃ pāpuṇiṃsu. Tāya parisāya majjhe bhagavā pātimokkhaṃ uddisi, so paṭhamo sannipāto ahosi.

Yadā pana bhagavā attano puttassa selattherassa {pb:P:0.0217} dhammaṃ desento aṭṭhāsītisahassāni pasādetvā ehibhikkhubhāvena pabbājetvā arahattaṃ pāpetvā pātimokkhaṃ uddisi, so dutiyo sannipāto ahosi. Puna mahāmaṅgalasamāgame māghapuṇṇamāyaṃ devamanussānaṃ dhammaṃ desento aṭṭhasattatisahassāni arahattaṃ pāpetvā pātimokkhaṃ uddisi, so tatiyo sannipāto ahosi. Tena vuttaṃ –

::hangnum
6\.
::

::gatha1
‘‘Sannipātā tayo āsuṃ, tassāpi ca mahesino;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
7\.
::

::gatha1
‘‘Aṭṭhanavutisahassānaṃ, paṭhamo āsi samāgamo;
::

::gathalast
Aṭṭhāsītisahassānaṃ, dutiyo āsi samāgamo.
::

::hangnum
8\.
::

::gatha1
‘‘Aṭṭhasattatisahassānaṃ, tatiyo āsi samāgamo;
::

::gathalast
Anupādā vimuttānaṃ, vimalānaṃ mahesina’’nti.
::

Tadā kira amhākaṃ bodhisatto campakanagare susīmo nāma brāhmaṇamahāsālo lokasammato ahosi. So sabbavibhavajātaṃ dīnānāthakapaṇaddhikādīnaṃ vissajjetvā himavantasamīpaṃ gantvā tāpasapabbajjaṃ pabbajitvā aṭṭha samāpattiyo pañca abhiññāyo ca nibbattetvā {pb:M:0.0257} mahiddhiko mahānubhāvo hutvā mahājanassa kusalākusalānaṃ dhammānaṃ anavajjasāvajjabhāvañca dassetvā buddhuppādaṃ āgamayamāno aṭṭhāsi.

Athāparena samayena atthadassimhi lokanāyake loke uppajjitvā sudassanamahānagare aṭṭhannaṃ {pb:V:0.0249} parisānaṃ majjhe dhammāmatavassaṃ vassente tassa dhammaṃ sutvā saggalokaṃ gantvā dibbāni mandāravapadumapāricchattakādīni pupphāni devalokato āharitvā attano ānubhāvaṃ dassento dissamānasarīro catūsu disāsu catuddīpikamahāmegho viya pupphavassaṃ vassetvā samantato pupphamaṇḍapaṃ pupphamayagghitoraṇahemajālādīni pupphamayāni katvā mandāravapupphacchattena dasabalaṃ pūjesi. Sopi naṃ bhagavā – ‘‘anāgate gotamo nāma buddho bhavissatī’’ti byākāsi. Tena vuttaṃ –

::hangnum
9\.
::

::gatha1
‘‘Ahaṃ tena samayena, jaṭilo uggatāpano;
::

::gathalast
Susīmo nāma nāmena, mahiyā seṭṭhasammato.
::

::hangnum
10\.
::

::gatha1
‘‘Dibbaṃ mandāravaṃ pupphaṃ, padumaṃ pāricchattakaṃ;
::

::gathalast
Devalokā haritvāna, sambuddhamabhipūjayiṃ.
::

::hangnum
11\.
::

::gatha1
‘‘Sopi {pb:P:0.0218} maṃ buddho byākāsi, atthadassī mahāmuni;
::

::gathalast
Aṭṭhārase kappasate, ayaṃ buddho bhavissati.
::

::hangnum
12\.
::

::gatha1
‘‘Padhānaṃ padahitvāna…pe… hessāma sammukhā imaṃ.
::

::hangnum
13\.
::

::gatha1
‘‘Tassāpi vacanaṃ sutvā, haṭṭho saṃviggamānaso;
::

::gathalast
Uttariṃ vatamadhiṭṭhāsiṃ, dasapāramipūriyā’’ti.
::

Tattha **jaṭilo**ti jaṭā assa atthīti jaṭilo. **Mahiyā seṭṭhasammato**ti sakalenapi lokena seṭṭho uttamo pavaroti evaṃ sammato sambhāvitoti attho.

Tassa pana bhagavato sobhanaṃ nāma nagaraṃ ahosi. Sāgaro nāma rājā pitā, sudassanā nāma mātā, santo upasanto ca dve aggasāvakā, abhayo nāmupaṭṭhāko, dhammā ca sudhammā ca dve aggasāvikā, campakarukkho bodhi, sarīraṃ asītihatthubbedhaṃ ahosi. Sarīrappabhā {pb:M:0.0258} samantato sabbakālaṃ yojanamattaṃ pharitvā aṭṭhāsi, āyu vassasatasahassaṃ, visākhā nāmassa aggamahesī, selo nāma putto, assayānena nikkhami. Tena vuttaṃ –

::hangnum
14\.
::

::gatha1
‘‘Sobhanaṃ nāma nagaraṃ, sāgaro nāma khattiyo;
::

::gathalast
Sudassanā nāma janikā, atthadassissa satthuno.
::

::hangnum
19\.
::

::gatha1
‘‘Santo {pb:V:0.0250} ca upasanto ca, ahesuṃ aggasāvakā;
::

::gathalast
Abhayo nāmupaṭṭhāko, atthadassissa satthuno.
::

::hangnum
20\.
::

::gatha1
‘‘Dhammā ceva sudhammā ca, ahesuṃ aggasāvikā;
::

::gathalast
Bodhi tassa bhagavato, campakoti pavuccati.
::

::hangnum
22\.
::

::gatha1
‘‘Sopi buddho asamasamo, asītihatthamuggato;
::

::gathalast
Sobhate sālarājāva, uḷurājāva pūrito.
::

::hangnum
23\.
::

::gatha1
‘‘Tassa pākatikā raṃsī, anekasatakoṭiyo;
::

::gathalast
Uddhaṃ adho dasa disā, pharanti yojanaṃ sadā.
::

::hangnum
24\.
::

::gatha1
‘‘Sopi buddho narāsabho, sabbasattuttamo muni;
::

::gathalast
Vassasatasahassāni, loke aṭṭhāsi cakkhumā.
::

::hangnum
25\.
::

::gatha1
‘‘Atulaṃ dassetvā obhāsaṃ, virocetvā sadevake;
::

::gathalast
Sopi aniccataṃ patto, yathaggupādānasaṅkhayā’’ti.
::

Tattha **uḷurājāva pūrito**ti saradasamayaparipuṇṇavimalasakalamaṇḍalo tārakarājā viyāti attho. **Pākatikā**ti {pb:P:0.0219} pakativasena uppajjamānā, na adhiṭṭhānavasena. Yadā icchati bhagavā, tadā anekakoṭisatasahassepi cakkavāḷe ābhāya phareyya. **Raṃsī**ti rasmiyo. **Upādānasaṅkhayā**ti upādānakkhayā indhanakkhayā aggi viya. Sopi bhagavā catunnaṃ upādānānaṃ khayena anupādisesāya nibbānadhātuyā anupamanagare anomārāme parinibbāyi. Dhātuyo panassa adhiṭṭhānena vikiriṃsu. Sesamettha gāthāsu uttānamevāti.

::centre
Atthadassībuddhavaṃsavaṇṇanā niṭṭhitā.
::

::centre
Niṭṭhito cuddasamo buddhavaṃso.
::

### 17. Dhammadassībuddhavaṃsavaṇṇanā

Atthadassimhi {pb:M:0.0259}{pb:V:0.0251} sammāsambuddhe parinibbute antarakappe ca vītivatte aparimitāyukesu sattesu anupubbena parihāyitvā vassasatasahassāyukesu jātesu **dhammadassī** nāma satthā lokālokakaro lobhādilokamalavinayakaro lokekanāyako loke udapādi. Sopi bhagavā pāramiyo pūretvā tusitapure nibbattitvā tato cavitvā saraṇanagare sabbalokasaraṇassa saraṇassa nāma rañño aggamahesiyā sunandāya nāma deviyā kucchismiṃ paṭisandhiṃ aggahesi. So dasannaṃ māsānaṃ accayena saraṇuyyāne mātukucchito pāvussakāle saliladharavivaragato puṇṇacando viya nikkhami. Mahāpurise pana mātukucchito nikkhantamatteyeva adhikaraṇavohārasatthapotthakesu adhammiyā vohārā sayameva antaradhāyiṃsu. Dhammikavohārāyeva aṭṭhaṃsu. Tenassa nāmaggahaṇadivase ‘‘dhammadassī’’ti nāmamakaṃsu. So aṭṭhavassasahassāni agāraṃ ajjhāvasi. Tassa kira araja-viraja-sudassananāmakā tayo pāsādā ahesuṃ. Vicikoḷidevippamukhānaṃ itthīnaṃ vīsatisahassādhikaṃ satasahassaṃ ahosi.

So cattāri nimittāni disvā vicikoḷideviyā puññavaḍḍhane nāma putte uppanne devakumāro viya ativiya sukhumālo devasampattimiva sampattimanubhavamāno majjhimayāme vuṭṭhāya sirisayane nisinno niddopagatānaṃ itthīnaṃ vippakāraṃ disvā sañjātasaṃvego mahābhinikkhamanāya cittaṃ uppādesi. Cittuppādasamanantaramevassa sudassanapāsādo gaganatalamabbhuggantvā caturaṅginiyā senāya parivuto dutiyo divasakaro viya dibbavimānaṃ viya ca gantvā {pb:P:0.0220} rattakuravakatarubodhisamīpeyeva otaritvā aṭṭhāsi. Mahāpuriso kira brahmunā upanītāni kāsāyāni gahetvā pabbajitvā pāsādato otaritvā avidūre aṭṭhāsi. Pāsādo puna ākāsena gantvā bodhirukkhaṃ antokatvā pathaviyaṃ patiṭṭhāsi. Itthiyopi saparivārā pāsādato otaritvā aḍḍhagāvutamattaṃ gantvā aṭṭhaṃsu. Tattha itthiyo ca tāsaṃ paricārikā ceṭikāyo ca ṭhapetvā sabbe manussā taṃ anupabbajiṃsu. Bhikkhūnaṃ koṭisatasahassaṃ ahosi.

Atha dhammadassī bodhisatto sattāhaṃ padhānacariyaṃ caritvā vicikoḷideviyā dinnaṃ madhupāyāsaṃ {pb:V:0.0252} paribhuñjitvā badaravane divāvihāraṃ katvā sāyanhasamaye {pb:M:0.0260} sirivaḍḍhanena nāma yavapālakena dinnā aṭṭha tiṇamuṭṭhiyo gahetvā bimbijālabodhiṃ upagantvā tepaṇṇāsahatthavitthataṃ tiṇasantharaṃ santharitvā tattha sabbaññutaññāṇaṃ paṭivijjhitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvāva bodhisamīpe sattasattāhaṃ vītināmetvā katabrahmayācano attanā saddhiṃ pabbajitassa bhikkhūnaṃ koṭisatasahassassa saddhammappaṭivedhasamatthataṃ ñatvā aṭṭhārasayojanikamaggaṃ ekāheneva isipatanaṃ gantvā tehi parivuto tattha dhammacakkaṃ pavattesi, tadā koṭisatasahassānaṃ paṭhamābhisamayo ahosi. Tena vuttaṃ –

::hangnum
1\.
::

::gatha1
‘‘Tattheva maṇḍakappamhi, dhammadassī mahāyaso;
::

::gathalast
Tamandhakāraṃ vidhamitvā, atirocati sadevake.
::

::hangnum
2\.
::

::gatha1
‘‘Tassāpi atulatejassa, dhammacakkappavattane;
::

::gathalast
Koṭisatasahassānaṃ, paṭhamābhisamayo ahū’’ti.
::

Tattha **tamandhakāra**nti tamasaṅkhātaṃ mohandhakāranti attho.

Yadā pana tagaranāmake nagare sañjayo nāma rājā kāmesu ādīnavaṃ nekkhammaṃ khemato ca disvā isipabbajjaṃ pabbaji. Taṃ navutikoṭiyo anupabbajiṃsu. Te sabbeyeva pañcābhiññāaṭṭhasamāpattilābhino ahesuṃ. Atha satthā dhammadassī tesaṃ upanissayasampattiṃ disvā ākāsena gantvā sañjayassa tāpasassa assamapadaṃ gantvā ākāse ṭhatvā tesaṃ tāpasānaṃ ajjhāsayānurūpaṃ dhammaṃ desetvā dhammacakkhuṃ uppādesi, so dutiyo abhisamayo ahosi. Tena vuttaṃ –

::hangnum
3\.
::

::gatha1
‘‘Yadā buddho dhammadassī, vinesi sañjayaṃ isiṃ;
::

::gathalast
Tadā navutikoṭīnaṃ, dutiyābhisamayo ahū’’ti.
::

Yadā pana sakko devānamindo dasabalassa dhammaṃ sotukāmo taṃ upasaṅkami, tadā asītiyā koṭīnaṃ tatiyo abhisamayo ahosi. Tena vuttaṃ –

::hangnum
4\.
::

::gatha1
‘‘Yadā {pb:V:0.0253}{pb:P:0.0221} sakko upagañchi, sapariso vināyakaṃ;
::

::gathalast
Tadā asītikoṭīnaṃ, tatiyābhisamayo ahū’’ti.
::

Yadā {pb:M:0.0261} pana saraṇanagare vemātikabhātikaṃ padumakumāraṃ phussadevakumārañca saparivāre pabbājesi, tasmiṃ antovasse pabbajitānaṃ bhikkhūnaṃ koṭisatasahassānaṃ majjhe visuddhipavāraṇaṃ pavāresi, so paṭhamo sannipāto ahosi. Puna bhagavato devalokato orohaṇe satakoṭīnaṃ dutiyo sannipāto ahosi. Yadā pana sudassanārāme terasannaṃ dhutaguṇānaṃ guṇe ānisaṃse pakāsetvā hāritaṃ nāma mahāsāvakaṃ etadagge ṭhapesi, tadā asītiyā koṭīnaṃ majjhe bhagavā pātimokkhaṃ uddisi, so tatiyo sannipāto ahosi. Tena vuttaṃ –

::hangnum
5\.
::

::gatha1
‘‘Tassāpi devadevassa, sannipātā tayo ahuṃ;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
6\.
::

::gatha1
‘‘Yadā buddho dhammadassī, saraṇe vassaṃ upāgami;
::

::gathalast
Tadā koṭisatasahassānaṃ, paṭhamo āsi samāgamo.
::

::hangnum
7\.
::

::gatha1
‘‘Punāparaṃ yadā buddho, devato eti mānusaṃ;
::

::gathalast
Tadāpi satakoṭīnaṃ, dutiyo āsi samāgamo.
::

::hangnum
8\.
::

::gatha1
‘‘Punāparaṃ yadā buddho, pakāsesi dhute guṇe;
::

::gathalast
Tadā asītikoṭīnaṃ, tatiyo āsi samāgamo’’ti.
::

Tadā amhākaṃ bodhisatto sakko devarājā hutvā dvīsu devalokesu devehi parivuto āgantvā dibbehi gandhapupphādīhi dibbaturiyehi ca tathāgataṃ pūjesi. Sopi naṃ satthā – ‘‘anāgate gotamo nāma buddho bhavissatī’’ti byākāsi. Tena vuttaṃ –

::hangnum
9\.
::

::gatha1
‘‘Ahaṃ tena samayena, sakko āsiṃ purindado;
::

::gathalast
Dibbena gandhamālena, turiyenābhipūjayiṃ.
::

::hangnum
10\.
::

::gatha1
‘‘Sopi {pb:V:0.0254} maṃ tadā byākāsi, devamajjhe nisīdiya;
::

::gathalast
Aṭṭhārase kappasate, ayaṃ buddho bhavissati.
::

::hangnum
11\.
::

::gatha1
‘‘Padhānaṃ padahitvāna…pe… hessāma sammukhā imaṃ.
::

::hangnum
12\.
::

::gatha1
‘‘Tassāpi {pb:M:0.0262} vacanaṃ sutvā, bhiyyo cittaṃ pasādayiṃ;
::

::gathalast
Uttariṃ vatamadhiṭṭhāsiṃ, dasapāramipūriyā’’ti.
::

Tassa {pb:P:0.0222} pana bhagavato saraṇaṃ nāma nagaraṃ ahosi. Saraṇo nāma rājā pitā, sunandā nāma mātā, padumo ca phussadevo ca dve aggasāvakā, sunetto nāma upaṭṭhāko, khemā ca sabbanāmā ca dve aggasāvikā, bimbijālarukkho bodhi, sarīraṃ panassa asītihatthubbedhaṃ ahosi, āyu vassasatasahassaṃ, vicikoḷidevī nāmassa aggamahesī, puññavaḍḍhano nāmassa putto, pāsādena nikkhami. Tena vuttaṃ –

::hangnum
13\.
::

::gatha1
‘‘Saraṇaṃ nāma nagaraṃ, saraṇo nāma khattiyo;
::

::gathalast
Sunandā nāma janikā, dhammadassissa satthuno.
::

::hangnum
18\.
::

::gatha1
‘‘Padumo phussadevo ca, ahesuṃ aggasāvakā;
::

::gathalast
Sunetto nāmupaṭṭhāko, dhammadassissa satthuno.
::

::hangnum
19\.
::

::gatha1
‘‘Khemā ca sabbanāmā ca, ahesuṃ aggasāvikā;
::

::gathalast
Bodhi tassa bhagavato, bimbijāloti vuccati.
::

::hangnum
21\.
::

::gatha1
‘‘Sopi buddho asamasamo, asītihatthamuggato;
::

::gathalast
Atirocati tejena, dasasahassimhi dhātuyā.
::

::hangnum
22\.
::

::gatha1
‘‘Suphullo sālarājāva, vijjūva gagane yathā;
::

::gathalast
Majjhanhikeva sūriyo, evaṃ so upasobhatha.
::

::hangnum
23\.
::

::gatha1
‘‘Tassāpi {pb:V:0.0255} atulatejassa, samakaṃ āsi jīvikaṃ;
::

::gathalast
Vassasatasahassāni, loke aṭṭhāsi cakkhumā.
::

::hangnum
24\.
::

::gatha1
‘‘Obhāsaṃ dassayitvāna, vimalaṃ katvāna sāsanaṃ;
::

::gathalast
Cavi candova gagane, nibbuto so sasāvako’’ti.
::

Tattha **bimbijālo**ti rattakuravakarukkho. **Dasasahassimhi dhātuyā**ti dasasahassiyā lokadhātuyā. **Vijjūvā**ti vijjulatā viya. **Upasobhathā**ti yathā gagane vijju ca majjanhike sūriyo ca upasobhati, evaṃ so bhagavā upasobhitthāti attho. **Samaka**nti sabbehi narasattehi samameva tassa āyu ahosīti attho. **Cavī**ti cuto. **Candovā**ti {pb:M:0.0263}{pb:P:0.0223} gaganato candimā viya cavīti attho. Dhammadassī kira bhagavā sālavatīnagare kesārāme parinibbāyi sesamettha gāthāsu pākaṭamevāti.

::centre
Dhammadassībuddhavaṃsavaṇṇanā niṭṭhitā.
::

::centre
Niṭṭhito pannarasamo buddhavaṃso.
::

### 18. Siddhatthabuddhavaṃsavaṇṇanā

Dhammadassimhi {pb:V:0.0256} bhagavati parinibbute antarahite cassa sāsane tasmiṃ kappe atīte kappasahasse ca sattasu kappasatesu ca chasu kappesu ca atikkantesu ito catunavutikappamatthake ekasmiṃ kappe ekova lokatthacaro adhigataparamattho **siddhattho** nāma satthā loke pāturahosi. Tena vuttaṃ –

::hangnum
1\.
::

::gatha1
‘‘Dhammadassissa aparena, siddhattho lokanāyako;
::

::gathalast
Nihanitvā tamaṃ sabbaṃ, sūriyo abbhuggato yathā’’ti.
::

Siddhattho bodhisattopi pāramiyo pūretvā tusitabhavane nibbattitvā tato cavitvā vebhāranagare udenassa nāma rañño aggamahesiyā suphassāya nāma deviyā kucchismiṃ paṭisandhiṃ gahetvā dasannaṃ māsānaṃ accayena vīriyuyyāne mātukucchito nikkhami. Jāte pana mahāpurise sabbesaṃ āraddhakammantā ca icchitā ca atthā siddhimagamaṃsu. Tasmā panassa ñātakā ‘‘siddhattho’’ti nāmamakaṃsu. So dasavassasahassāni agāramajjhe vasi. Tassa kokā-suppala-padumanāmakā tayo pāsādā ahesuṃ. Somanassādevippamukhāni aṭṭhacattālīsa itthisahassāni paccupaṭṭhitāni ahesuṃ.

So cattāri nimittāni disvā somanassādeviyā putte anupamakumāre uppanne āsāḷhipuṇṇamiyaṃ suvaṇṇasivikāya nikkhamitvā vīriyuyyānaṃ gantvā pabbaji. Taṃ koṭisatasahassamanussā anupabbajiṃsu. Mahāpuriso kira tehi saddhiṃ dasa māse padhānacariyaṃ caritvā visākhapuṇṇamāyaṃ asadisabrāhmaṇagāme sunettāya nāma brāhmaṇakaññāya {pb:P:0.0224} dinnaṃ {pb:M:0.0264} madhupāyāsaṃ paribhuñjitvā badaravane divāvihāraṃ vītināmetvā sāyanhasamaye varuṇena nāma yavapālena dinnā aṭṭha tiṇamuṭṭhiyo gahetvā kaṇikārabodhiṃ upagantvā cattālīsahatthavitthataṃ tiṇasantharaṃ santharitvā pallaṅkaṃ ābhujitvā sabbaññutaṃ pāpuṇitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ vītināmetvā {pb:V:0.0257} attanā saha pabbajitānaṃ bhikkhūnaṃ koṭisatasahassānaṃ catusaccapaṭivedhasamatthataṃ disvā anilapathena gantvā gayāmigadāye otaritvā tesaṃ dhammacakkaṃ pavattesi, tadā koṭisatasahassānaṃ paṭhamo abhisamayo ahosi. Tena vuttaṃ –

::hangnum
2\.
::

::gatha1
‘‘Sopi patvāna sambodhiṃ, santārento sadevakaṃ;
::

::gathalast
Abhivassi dhammameghena, nibbāpento sadevakaṃ.
::

::hangnum
3\.
::

::gatha1
‘‘Tassāpi atulatejassa, ahesuṃ abhisamayā tayo;
::

::gathalast
Koṭisatasahassānaṃ, paṭhamābhisamayo ahū’’ti.
::

Tattha **sadevaka**nti sadevakaṃ lokaṃ. **Dhammameghenā**ti dhammakathāmeghavassena. Puna bhīmarathanagare bhīmarathena nāma raññā nimantito nagaramajjhe kate santhāgāre nisinno karavīkarutamañjunā savanasukhena paramamadhurena paṇḍitajanahadayaṅgamena amatābhisekasadisena brahmassarena dasa disā paripūrento dhammāmatadundubhimāhani, tadā navutikoṭīnaṃ dutiyo abhisamayo ahosi. Tena vuttaṃ –

::hangnum
4\.
::

::gatha1
‘‘Punāparaṃ bhīmarathe, yadā āhani dundubhiṃ;
::

::gathalast
Tadā navutikoṭīnaṃ, dutiyābhisamayo ahū’’ti.
::

Yadā pana vebhāranagare ñātisamāgame buddhavaṃsaṃ desento navutikoṭīnaṃ dhammacakkhuṃ uppādesi, so tatiyo abhisamayo ahosi. Tena vuttaṃ –

::hangnum
5\.
::

::gatha1
‘‘Yadā buddho dhammaṃ desesi, vebhāre so puruttame;
::

::gathalast
Tadā navutikoṭīnaṃ, tatiyābhisamayo ahū’’ti.
::

Amararuciradassane amaranagare nāma sambalo ca sumitto ca dve bhātaro rajjaṃ kāresuṃ. Atha siddhattho satthā tesaṃ rājūnaṃ upanissayasampattiṃ {pb:M:0.0265} disvā gaganatalena gantvā amaranagaramajjhe otaritvā cakkālaṅkatatalehi caraṇehi pathavitalaṃ maddanto viya padacetiyāni {pb:P:0.0225} dassetvā amaruyyānaṃ gantvā paramaramaṇīye attano karuṇāsītale silātale nisīdi. Tato dvepi bhātikarājāno dasabalassa padacetiyāni disvā padāni anugantvā siddhatthaṃ adhigataparamatthaṃ satthāraṃ {pb:V:0.0258} sabbalokanetāraṃ saparivāraṃ upasaṅkamitvā abhivādetvā bhagavantaṃ parivāretvā nisīdiṃsu. Tesaṃ bhagavā ajjhāsayānurūpaṃ dhammaṃ desesi. Tassa te dhammakathaṃ sutvā sañjātasaddhā hutvā sabbeva pabbajitvā arahattaṃ pāpuṇiṃsu. Tesaṃ koṭisatānaṃ khīṇāsavānaṃ majjhe bhagavā pātimokkhaṃ uddisi, so paṭhamo sannipāto ahosi. Vebhāranagare ñātisamāgame pabbajitānaṃ navutikoṭīnaṃ majjhe pātimokkhaṃ uddisi, so dutiyo sannipāto ahosi. Sudassanavihāre sannipatitānaṃ asītikoṭīnaṃ majjhe pātimokkhaṃ uddisi, so tatiyo sannipāto ahosi. Tena vuttaṃ –

::hangnum
6\.
::

::gatha1
‘‘Sannipātā tayo āsuṃ, tasmimpi dvipaduttame;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
7\.
::

::gatha1
‘‘Koṭisatānaṃ navutīnaṃ, asītiyāpi ca koṭinaṃ;
::

::gathalast
Ete āsuṃ tayo ṭhānā, vimalānaṃ samāgame’’ti.
::

Tattha **navutīnaṃ, asītiyāpi ca koṭina**nti navutīnaṃ koṭīnaṃ asītiyāpi ca koṭīnaṃ sannipātā ahesunti attho. **Ete āsuṃ tayo ṭhānā**ti etāni tīṇi sannipātaṭṭhānāni ahesunti attho. ‘‘Ṭhānāne tāni tīṇi ahesu’’ntipi pāṭho.

Tadā amhākaṃ bodhisatto surasenanagare maṅgalo nāma brāhmaṇo hutvā vedavedaṅgānaṃ pāraṃ gantvā anekakoṭisaṅkhaṃ dhanasannicayaṃ dīnānāthādīnaṃ pariccajitvā vivekārāmo hutvā tāpasapabbajjaṃ pabbajitvā jhānābhiññāyo nibbattetvā viharanto – ‘‘siddhattho nāma buddho loke uppanno’’ti sutvā taṃ upasaṅkamitvā vanditvā tassa dhammakathaṃ sutvā yāya jambuyā ayaṃ jambudīpo paññāyati, iddhiyā taṃ jambuṃ upasaṅkamitvā tato phalaṃ āharitvā navutikoṭibhikkhuparivāraṃ siddhatthaṃ satthāraṃ surasenavihāre nisīdāpetvā jambuphalehi santappesi sampavāresi{pb:M:0.0266}. Atha satthā taṃ phalaṃ paribhuñjitvā – ‘‘ito catunavutikappamatthake gotamo nāma buddho bhavissatī’’ti byākāsi. Tena vuttaṃ –

::hangnum
8\.
::

::gatha1
‘‘Ahaṃ tena samayena, maṅgalo nāma tāpaso;
::

::gathalast
Uggatejo duppasaho, abhiññābalasamāhito.
::

::hangnum
9\.
::

::gatha1
‘‘Jambuto phalamānetvā, siddhatthassa adāsahaṃ;
::

::gathalast
Paṭiggahetvā sambuddho, idaṃ vacanamabravi.
::

::hangnum
10\.
::

::gatha1
‘‘Passatha {pb:V:0.0259} imaṃ tāpasaṃ, jaṭilaṃ uggatāpanaṃ;
::

::gathalast
Catunavutito kappe, ayaṃ buddho bhavissati.
::

::hangnum
11\.
::

::gatha1
‘‘Padhānaṃ {pb:P:0.0226} padahitvāna…pe… hessāma sammukhā imaṃ.
::

::hangnum
12\.
::

::gatha1
‘‘Tassāpi vacanaṃ sutvā, bhiyyo cittaṃ pasādayiṃ;
::

::gathalast
Uttariṃ vatamadhiṭṭhāsiṃ, dasapāramipūriyā’’ti.
::

Tattha **duppasaho**ti durāsado. Ayameva vā pāṭho. Tassa pana bhagavato nagaraṃ vebhāraṃ nāma ahosi. Udeno nāma rājā pitā, jayasenotipi tasseva nāmaṃ, suphassā nāma mātā, sambalo ca sumitto ca dve aggasāvakā, revato nāmupaṭṭhāko, sīvalā ca surāmā ca dve aggasāvikā, kaṇikārarukkho bodhi, sarīraṃ saṭṭhihatthubbedhaṃ ahosi. Vassasatasahassaṃ āyu, somanassā nāma aggamahesī ahosi, anupamo nāma putto, suvaṇṇasivikāya nikkhami. Tena vuttaṃ –

::hangnum
13\.
::

::gatha1
‘‘Vebhāraṃ nāma nagaraṃ, udeno nāma khattiyo;
::

::gathalast
Suphassā nāma janikā, siddhitthassa mahesino.
::

::hangnum
18\.
::

::gatha1
‘‘Sambalo ca sumitto ca, ahesuṃ aggasāvakā;
::

::gathalast
Revato nāmupaṭṭhāko, siddhatthassa mahesino.
::

::hangnum
19\.
::

::gatha1
‘‘Sīvalā ca surāmā ca, ahesuṃ aggasāvikā;
::

::gathalast
Bodhi tassa bhagavato, kaṇikāroti vuccati.
::

::hangnum
21\.
::

::gatha1
‘‘So {pb:M:0.0267} buddho saṭṭhiratanaṃ, ahosi nabhamuggato;
::

::gathalast
Kañcanagghiyasaṅkāso, dasasahassī virocati.
::

::hangnum
22\.
::

::gatha1
‘‘Sopi buddho asamasamo, atulo appaṭipuggalo;
::

::gathalast
Vassasatasahassāni, loke aṭṭhāsi cakkhumā.
::

::hangnum
23\.
::

::gatha1
‘‘Vipulaṃ {pb:V:0.0260} pabhaṃ dassayitvā, pupphāpetvāna sāvake;
::

::gathalast
Vilāsetvā samāpatyā, nibbuto so sasāvako’’ti.
::

Tattha **saṭṭhiratana**nti saṭṭhiratanappamāṇaṃ nabhaṃ uggatoti attho. **Kañcanagghiyasaṅkāso**ti nānāratanavicittakanakamayaagghiyasadisadassanoti attho. **Dasasahassī virocatī**ti dasasahassiyaṃ virocati. **Vipula**nti uḷāraṃ obhāsaṃ. **Pupphāpetvānā**ti {pb:P:0.0227} jhānābhiññāmaggaphalasamāpattipupphehi pupphite paramasobhaggappatte katvāti attho. **Vilāsetvā**ti vilāsayitvā kīḷitvā. **Samāpatyā**ti lokiyalokuttarāhi samāpattīhi abhiññāhi ca. **Nibbuto**ti anupādāparinibbānena nibbuto.

Siddhattho kira satthā kañcanaveḷunagare anomuyyāne parinibbāyi. Tatthevassa ratanamayaṃ catuyojanubbedhaṃ cetiyamakaṃsūti. Sesagāthāsu sabbattha pākaṭamevāti.

::centre
Siddhatthabuddhavaṃsavaṇṇanā niṭṭhitā.
::

::centre
Niṭṭhito soḷasamo buddhavaṃso.
::

### 19. Tissabuddhavaṃsavaṇṇanā

Tassa {pb:V:0.0261} pana siddhatthassa bhagavato aparabhāge eko kappo buddhasuñño ahosi. Ito dvānavutikappamatthake **tisso, phusso**ti ekasmiṃ kappe dve buddhā nibbattiṃsu. Tattha **tisso** nāma mahāpuriso pāramiyo pūretvā tusitapure nibbattitvā tato cavitvā khemakanagare janasandhassa nāma rañño aggamahesiyā padumadalasadisanayanāya padumānāmāya deviyā kucchismiṃ paṭisandhiṃ gahetvā dasannaṃ {pb:M:0.0268} māsānaṃ accayena anomuyyāne mātukucchito nikkhami. Sattavassasahassāni agāraṃ ajjhāvasi. Tassa guhāsela-nārisaya-nisabhanāmakā tayo pāsādā ahesuṃ. Subhaddādevippamukhāni tettiṃsa itthisahassāni ahesuṃ.

So cattāri nimittāni disvā subhaddādeviyā putte ānandakumāre uppanne sonuttaraṃ nāma anuttaraṃ turaṅgavaramāruyha mahābhinikkhamanaṃ nikkhamitvā pabbaji. Taṃ manussānaṃ koṭi anupabbaji. So tehi parivuto aṭṭha māse padhānacariyaṃ caritvā visākhapuṇṇamāya vīranigame vīraseṭṭhissa dhītāya dinnaṃ madhupāyāsaṃ paribhuñjitvā salalavane divāvihāraṃ vītināmetvā sāyanhasamaye vijitasaṅgāmakena nāma yavapālena upanītā aṭṭha tiṇamuṭṭhiyo gahetvā asanabodhiṃ upasaṅkamitvā cattālīsahatthavitthataṃ tiṇasantharaṃ santharitvā tattha pallaṅkaṃ ābhujitvā samāraṃ mārabalaṃ vidhamitvā adhigatasabbaññutaññāṇo – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ bodhisamīpeyeva vītināmetvā yasavatī nagare brahmadevaṃ udayañca dve rājaputte saparivāre upanissayasampanne ākāsena gantvā yasavatīmigadāye {pb:P:0.0228} otaritvā uyyānapālena rājaputte pakkosāpetvā tesaṃ saparivārānaṃ avisārinā byāpinā madhurena brahmassarena dasasahassilokadhātuṃ viññāpentova dhammacakkaṃ pavattesi, tadā koṭisatānaṃ paṭhamo dhammābhisamayo ahosi. Tena vuttaṃ –

::hangnum
1\.
::

::gatha1
‘‘Siddhatthassa aparena, asamo appaṭipuggalo;
::

::gathalast
Anantatejo amitayaso, tisso lokagganāyako.
::

::hangnum
2\.
::

::gatha1
‘‘Tamandhakāraṃ {pb:V:0.0262} vidhamitvā, obhāsetvā sadevakaṃ;
::

::gathalast
Anukampako mahāvīro, loke uppajji cakkhumā.
::

::hangnum
3\.
::

::gatha1
‘‘Tassāpi atulā iddhi, atulaṃ sīlaṃ samādhi ca;
::

::gathalast
Sabbattha pāramiṃ gantvā, dhammacakkaṃ pavattayi.
::

::hangnum
4\.
::

::gatha1
‘‘So {pb:M:0.0269} buddho dasasahassimhi, viññāpesi giraṃ suciṃ;
::

::gathalast
Koṭisatāni abhisamiṃsu, paṭhame dhammadesane’’ti.
::

Tattha **sabbatthā**ti sabbesu dhammesu pāraṃ gantvā. **Dasasahassimhī**ti dasasahassiyaṃ athāparena samayena tissena satthārā saddhiṃ pabbajitānaṃ bhikkhūnaṃ koṭi mahāpurisassa gaṇavāsaṃ pahāya bodhimūlamupagamanasamaye aññatra gatā. Sā tissena sammāsambuddhena dhammacakkaṃ pavattita’’nti sutvā yasavatīmigadāyaṃ āgantvā dasabalamabhivādetvā taṃ parivāretvā nisīdi. Tesaṃ bhagavā dhammaṃ desesi, tadā navutiyā koṭīnaṃ dutiyābhisamayo ahosi. Puna mahāmaṅgalasamāgame maṅgalapariyosāne saṭṭhiyā koṭīnaṃ tatiyo abhisamayo ahosi. Tena vuttaṃ –

::hangnum
5\.
::

::gatha1
‘‘Dutiyo navutikoṭīnaṃ, tatiyo saṭṭhikoṭiyo;
::

::gathalast
Bandhanāto pamocesi, satte naramarū tadā’’ti.
::

Tattha **dutiyo navutikoṭīna**nti dutiyo abhisamayo ahosi navutikoṭipāṇīnanti attho. **Bandhanāto**ti bandhanato, dasahi saṃyojanehi parimocesīti attho. Idāni parimocite satte sarūpato dassento **‘‘naramarū’’**ti āha. **Naramarū**ti narāmare.

Yasavatīnagare kira antovassaṃ pabbajitānaṃ arahantānaṃ satasahassehi parivuto pavāresi, so paṭhamo sannipāto ahosi. Ubhato sujātassa {pb:P:0.0229} sujātassa nāma rañño nārivāhanakumāro nārivāhananagaraṃ anuppatte bhagavati lokanāthe saparivāro paccuggantvā dasabalaṃ sabhikkhusaṅghaṃ nimantetvā sattāhaṃ asadisadānaṃ datvā attano rajjaṃ puttassa niyyātetvā saparivāro sabbalokādhipatissa tissasammāsambuddhassa santike ehibhikkhupabbajjāya pabbaji. Tassa kira sā pabbajjā sabbadisāsu pākaṭā ahosi. Tasmā tato tato āgantvā nārivāhanakumāraṃ mahājano anupabbaji. Tadā tathāgato navutiyā bhikkhusatasahassassa majjhagato pātimokkhaṃ uddisi{pb:V:0.0263}, so dutiyo sannipāto ahosi. Puna khemavatīnagare {pb:M:0.0270} ñātisamāgame buddhavaṃsadhammakathaṃ sutvā asītisatasahassāni tassa santike pabbajitvā arahattaṃ pāpuṇiṃsu, tehi parivuto sugato pātimokkhaṃ uddisi, so tatiyo sannipāto ahosi. Tena vuttaṃ –

::hangnum
6\.
::

::gatha1
‘‘Sannipātā tayo āsuṃ, tisse lokagganāyake;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
7\.
::

::gatha1
‘‘Khīṇāsavasatasahassānaṃ, paṭhamo āsi samāgamo;
::

::gathalast
Navutisatasahassānaṃ, dutiyo āsi samāgamo.
::

::hangnum
8\.
::

::gatha1
‘‘Asītisatasahassānaṃ, tatiyo āsi samāgamo;
::

::gathalast
Khīṇāsavānaṃ vimalānaṃ, pupphitānaṃ vimuttiyā’’ti.
::

Tadā amhākaṃ bodhisatto yasavatīnagare sujāto nāma rājā hutvā iddhaṃ phītaṃ janapadaṃ anekakoṭidhanasannicayaṃ anurāgamupagatahadayañca parijanaṃ tiṇanaḷamiva pariccajitvā jātiādīsu saṃviggahadayo nikkhamitvā tāpasapabbajjaṃ pabbajitvā mahiddhiko mahānubhāvo hutvā ‘‘buddho loke uppanno’’ti sutvā pañcavaṇṇāya pītiyā phuṭasarīro hutvā sapatisso tissaṃ bhagavantaṃ upasaṅkamitvā vanditvā cintesi – ‘‘handāhaṃ mandāravapāricchattakādīhi dibbakusumehi bhagavantaṃ pūjessāmī’’ti. Atha so evaṃ cintetvā iddhiyā saggalokaṃ gantvā cittalatāvanaṃ pavisitvā padumapāricchattakamandāravādīhi dibbakusumehi ratanamayaṃ caṅkoṭakaṃ gāvutappamāṇaṃ pūretvā gahetvā gaganatalena āgantvā dibbehi surabhikusumehi bhagavantaṃ pūjesi. Ekañca maṇidaṇḍakaṃ suvaṇṇamayakaṇṇikaṃ padumarāgamaṇimayapaṇṇaṃ sugandhakesaracchattaṃ viya padumacchattaṃ bhagavato sirasi dhārayanto catuparisamajjhe aṭṭhāsi. Atha bhagavā naṃ – ‘‘ito dvenavute kappe gotamo nāma buddho bhavissatī’’ti byākāsi. Tena vuttaṃ –

::hangnum
9\.
::

::gatha1
‘‘Ahaṃ {pb:P:0.0230} tena samayena, sujāto nāma khattiyo;
::

::gathalast
Mahābhogaṃ chaḍḍayitvā, pabbajiṃ isipabbajaṃ.
::

::hangnum
10\.
::

::gatha1
‘‘Mayi {pb:M:0.0271} pabbajite sante, uppajji lokanāyako;
::

::gathalast
Buddhoti saddaṃ sutvāna, pīti me upapajjatha.
::

::hangnum
11\.
::

::gatha1
‘‘Dibbaṃ {pb:V:0.0264} mandāravaṃ pupphaṃ, padumaṃ pārichattakaṃ;
::

::gathalast
Ubho hatthehi paggayha, dhunamāno upāgamiṃ.
::

::hangnum
12\.
::

::gatha1
‘‘Cātuvaṇṇaparivutaṃ, tissaṃ lokagganāyakaṃ;
::

::gathalast
Tamahaṃ pupphaṃ gahetvā, matthake dhārayiṃ jinaṃ.
::

::hangnum
13\.
::

::gatha1
‘‘Sopi maṃ buddho byākāsi, janamajjhe nisīdiya;
::

::gathalast
Dvenavute ito kappe, ayaṃ buddho bhavissati.
::

::hangnum
14\.
::

::gatha1
‘‘Padhānaṃ padahitvāna…pe… hessāma sammukhā imaṃ.
::

::hangnum
15\.
::

::gatha1
‘‘Tassāpi vacanaṃ sutvā, bhiyyo cittaṃ pasādayiṃ;
::

::gathalast
Uttariṃ vatamadhiṭṭhāsiṃ, dasapāramipūriyā’’ti.
::

Tattha **mayi pabbajite**ti mayi pabbajitabhāvaṃ upagate. ‘‘Mama pabbajitaṃ santa’’nti potthakesu likhanti, so pamādalekhoti veditabbo. **Upapajjathā**ti uppajjittha. **Ubho hatthehī**ti ubhehi hatthehi. **Paggayhā**ti gahetvāna. **Dhunamāno**ti vākacīrāni vidhunamānova. **Cātuvaṇṇaparivuta**nti catuparisaparivutaṃ, khattiyabrāhmaṇagahapatisamaṇaparivutanti attho. ‘‘Catuvaṇṇehi parivuta’’nti paṭhanti keci.

Tassa pana bhagavato khemaṃ nāma nagaraṃ ahosi. Janasandho nāma khattiyo pitā, padumā nāma janikā, brahmadevo ca udayo ca dve aggasāvakā, samaṅgo nāmupaṭṭhāko, phussā ca sudattā ca dve aggasāvikā, asanarukkho bodhi, sarīraṃ saṭṭhihatthubbedhaṃ ahosi, vassasatasahassaṃ āyu, subhaddā nāma aggamahesī, ānando nāma putto, turaṅgayānena nikkhami. Tena vuttaṃ –

::hangnum
16\.
::

::gatha1
‘‘Khemakaṃ nāma nagaraṃ, janasandho nāma khattiyo;
::

::gathalast
Padumā nāma janikā, tissassa ca mahesino.
::

::hangnum
21\.
::

::gatha1
‘‘Brahmadevo {pb:M:0.0272}{pb:P:0.0231} ca udayo ca, ahesuṃ aggasāvakā;
::

::gathalast
Samaṅgo nāmupaṭṭhāko, tissassa ca mahesino.
::

::hangnum
22\.
::

::gatha1
‘‘Phussā {pb:V:0.0265} ceva sudattā ca, ahesuṃ aggasāvikā;
::

::gathalast
Bodhi tassa bhagavato, asanoti pavuccati.
::

::hangnum
24\.
::

::gatha1
‘‘So buddho saṭṭhiratano, ahu uccattane jino;
::

::gathalast
Anūpamo asadiso, himavā viya dissati.
::

::hangnum
25\.
::

::gatha1
‘‘Tassāpi atulatejassa, āyu āsi anuttaro;
::

::gathalast
Vassasatasahassāni, loke aṭṭhāsi cakkhumā.
::

::hangnum
26\.
::

::gatha1
‘‘Uttamaṃ pavaraṃ seṭṭhaṃ, anubhotvā mahāyasaṃ;
::

::gathalast
Jalitvā aggikkhandhova, nibbuto so sasāvako.
::

::hangnum
27\.
::

::gatha1
‘‘Valāhakova anilena, sūriyena viya ussavo;
::

::gathalast
Andhakārova padīpena, nibbuto so sasāvako’’ti.
::

Tattha **uccattane**ti uccabhāvena. **Himavā viya dissatī**ti himavāva padissati. Ayameva vā pāṭho. Yathā yojanānaṃ satānucco himavā pañcapabbato sudūre ṭhitānampi uccabhāvena ca sommabhāvena ca atiramaṇīyo hutvā dissati, evaṃ bhagavāpi dissatīti attho. **Anuttaro**ti nātidīgho nātirasso. Āyu vassasatasahassanti attho. **Uttamaṃ pavaraṃ seṭṭha**nti aññamaññavevacanāni. **Ussavo**ti himabindu valāhakaussavaandhakārā viya anilasūriyadīpehi aniccatānilasūriyadīpehi upadduto parinibbuto sasāvako bhagavāti attho.

Tisso kira bhagavā sunandavatīnagare sunandārāme parinibbāyi. Sesamettha gāthāsu pākaṭamevāti.

::centre
Tissabuddhavaṃsavaṇṇanā niṭṭhitā.
::

::centre
Niṭṭhito sattarasamo buddhavaṃso.
::

### 20. Phussabuddhavaṃsavaṇṇanā

Tassa {pb:M:0.0273}{pb:V:0.0266}{pb:P:0.0232} tissassa bhagavato aparabhāge anukkamena parihāyitvā puna vaḍḍhitvā aparimitāyukā hutvā anupubbena hāyitvā navutivassasahassāyukesu jātesu tasmiṃyeva kappe **phusso** nāma satthā loke uppajji. Sopi bhagavā pāramiyo pūretvā tusitapure nibbattitvā tato cavitvā kāsikanagare jayasenarañño aggamahesiyā sirimāya nāma deviyā kucchismiṃ paṭisandhiṃ gahetvā dasannaṃ māsānaṃ accayena sirimuyyāne mātukucchito nikkhami. So navavassasahassāni agāraṃ ajjhāvasi. Tassa kira garuḷapakkha-haṃsa-suvaṇṇabhārāti tayo pāsādā ahesuṃ. Kisāgotamippamukhāni tiṃsa itthisahassāni paccupaṭṭhitāni ahesuṃ.

So cattāri nimittāni disvā kisāgotamiyā anupame nāma putte uppanne alaṅkatagajavarakkhandhagato mahābhinikkhamanaṃ nikkhamitvā pabbaji. Taṃ pabbajitaṃ janakoṭi anupabbaji. So tehi parivuto cha māse padhānacariyaṃ caritvā tato gaṇaṃ pahāya sattāhaṃ ekacariyaṃ anubrūhayamāno vasitvā visākhapuṇṇamāya aññatare nagare aññatarassa seṭṭhino dhītāya sirivaḍḍhāya nāma dinnaṃ madhupāyāsaṃ paribhuñjitvā siṃsapāvane divāvihāraṃ vītināmetvā sāyanhasamaye sirivaḍḍhena nāma upāsakena dinnā aṭṭha tiṇamuṭṭhiyo gahetvā āmalakabodhiṃ upasaṅkamitvā samāraṃ mārabalaṃ vidhamitvā sabbaññutaññāṇaṃ patvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ bodhisamīpeyeva vītināmetvā attanā saddhiṃ pabbajitānaṃ bhikkhūnaṃ koṭīnaṃ dhammapaṭivedhasamatthataṃ disvā ākāsena gantvā saṅkassanagare isipatane migadāye otaritvā tesaṃ majjhe dhammacakkaṃ pavattesi. Tadā koṭisatasahassānaṃ paṭhamo abhisamayo ahosi. Tena vuttaṃ –

::hangnum
1\.
::

::gatha1
‘‘Tattheva maṇḍakappamhi, ahu satthā anuttaro;
::

::gathalast
Anūpamo asamasamo, phusso lokagganāyako.
::

::hangnum
2\.
::

::gatha1
‘‘Sopi sabbaṃ tamaṃ hantvā, vijaṭetvā mahājaṭaṃ;
::

::gathalast
Sadevakaṃ tappayanto, abhivassi amatambunā.
::

::hangnum
3\.
::

::gatha1
‘‘Dhammacakkaṃ {pb:M:0.0274}{pb:V:0.0267} pavattente, phusse nakkhattamaṅgale;
::

::gathalast
Koṭisatasahassānaṃ, paṭhamābhisamayo ahū’’ti.
::

Tattha {pb:P:0.0233} **tattheva maṇḍakappamhī**ti yasmiṃ kappe dve buddhā uppajjanti, so ‘‘maṇḍakappo’’ti heṭṭhā vutto. **Vijaṭetvā**ti paṭivissajjetvā. **Mahājaṭa**nti ettha jaṭāti taṇhāyetaṃ adhivacanaṃ. Sā hi rūpādīsu ārammaṇesu heṭṭhupariyavasena punappunaṃ uppajjanato saṃsibbanato suttagumbajālapūvasaṅkhātā jaṭā viyāti jaṭāti vuttaṃ, taṃ mahājaṭaṃ. **Sadevaka**nti sadevakaṃ lokaṃ. **Abhivassī**ti pāvassi. **Amatambunā**ti amatasaṅkhātena dhammakathāsalilena tappayanto pāvassīti attho.

Yadā pana bārāṇasīnagare sirivaḍḍho nāma rājā mahantaṃ bhogakkhandhaṃ pahāya tāpasapabbajjaṃ pabbaji. Tena saha pabbajitānaṃ tāpasānaṃ navutisatasahassāni ahesuṃ. Tesaṃ bhagavā dhammaṃ desesi. Tadā navutiyā satasahassānaṃ dutiyābhisamayo ahosi. Yadā pana attano puttassa anupamakumārassa dhammaṃ desesi, tadā asītiyā satasahassānaṃ tatiyo abhisamayo ahosi. Tena vuttaṃ –

::hangnum
4\.
::

::gatha1
‘‘Navutisatasahassānaṃ, dutiyābhisamayo ahu;
::

::gathalast
Asītisatasahassānaṃ, tatiyābhisamayo ahū’’ti.
::

Tato aparena samayena kaṇṇakujjanagare surakkhito rājaputto ca purohitaputto dhammasenakumāro ca phusse sammāsambuddhe attano nagaraṃ sampatte saṭṭhiyā purisasatasahassehi saddhiṃ paccuggantvā vanditvā nimantetvā sattāhaṃ mahādānaṃ datvā dasabalassa dhammakathaṃ sutvā bhagavati pasīditvā te saparivārā pabbajitvā arahattaṃ pāpuṇiṃsu. Tesaṃ saṭṭhiyā bhikkhusatasahassānaṃ majjhe bhagavā pātimokkhaṃ uddisi, so paṭhamo sannipāto ahosi. Puna kāsinagare jayasenarañño saṭṭhimattānaṃ ñātīnaṃ samāgame buddhavaṃsaṃ desesi, taṃ sutvā paññāsasatasahassāni ehibhikkhupabbajjāya pabbajitvā arahattaṃ pāpuṇiṃsu. Tesaṃ majjhagato bhagavā pātimokkhaṃ uddisi, so dutiyo sannipāto ahosi. Puna mahāmaṅgalasamāgame maṅgalakathaṃ sutvā cattālīsapurisasatasahassāni pabbajitvā arahattaṃ pāpuṇiṃsu. Tesaṃ majjhagato sugato {pb:M:0.0275} pātimokkhaṃ uddisi, so tatiyo sannipāto ahosi. Tena vuttaṃ –

::hangnum
5\.
::

::gatha1
‘‘Sannipātā {pb:V:0.0268} tayo āsuṃ, phussassapi mahesino;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
6\.
::

::gatha1
‘‘Saṭṭhisatasahassānaṃ{pb:P:0.0234}, paṭhamo āsi samāgamo;
::

::gathalast
Paññāsasatasahassānaṃ, dutiyo āsi samāgamo.
::

::hangnum
7\.
::

::gatha1
‘‘Cattālīsasatasahassānaṃ, tatiyo āsi samāgamo;
::

::gathalast
Anupādā vimuttānaṃ, vocchinnapaṭisandhina’’nti.
::

Tadā amhākaṃ bodhisatto arindamanagare vijitāvī nāma khattiyo hutvā tassa dhammaṃ sutvā bhagavati pasīditvā tassa mahādānaṃ datvā mahārajjaṃ pahāya bhagavato santike pabbajitvā tīṇi piṭakāni uggahetvā tepiṭakadharo mahājanassa dhammakathaṃ kathesi, sīlapāramiñca pūresi. Sopi naṃ ‘‘buddho bhavissatī’’ti byākāsi. Tena vuttaṃ –

::hangnum
8\.
::

::gatha1
‘‘Ahaṃ tena samayena, vijitāvī nāma khattiyo;
::

::gathalast
Chaḍḍayitvā mahārajjaṃ, pabbajiṃ tassa santike.
::

::hangnum
9\.
::

::gatha1
‘‘Sopi maṃ buddho byākāsi, phusso lokagganāyako;
::

::gathalast
Dvenavute ito kappe, ayaṃ buddho bhavissati.
::

::hangnum
10\.
::

::gatha1
‘‘Padhānaṃ padahitvāna…pe… dasapāramipūriyā.
::

::hangnum
12\.
::

::gatha1
‘‘Suttantaṃ vinayañcāpi, navaṅgaṃ satthusāsanaṃ;
::

::gathalast
Sabbaṃ pariyāpuṇitvā, sobhayiṃ jinasāsanaṃ.
::

::hangnum
13\.
::

::gatha1
‘‘Tatthappamatto viharanto, brahmaṃ bhāvetva bhāvanaṃ;
::

::gathalast
Abhiññāpāramiṃ gantvā, brahmalokamagañchaha’’nti.
::

Tassa pana bhagavato kāsikaṃ nāma nagaraṃ ahosi. Jayaseno nāma rājā pitā, sirimā nāma mātā, surakkhito ca dhammaseno ca dve aggasāvakā, sabhiyo nāmupaṭṭhāko, cālā ca upacālā {pb:V:0.0269} ca dve aggasāvikā, āmalakarukkho bodhi, sarīraṃ aṭṭhapaṇṇāsahatthubbedhaṃ ahosi{pb:M:0.0276}, āyu navutivassasahassāni, kisāgotamī nāma aggamahesī, anupamo nāmassa putto, hatthiyānena nikkhami. Tena vuttaṃ –

::hangnum
14\.
::

::gatha1
‘‘Kāsikaṃ nāma nagaraṃ, jayaseno nāma khattiyo;
::

::gatha1
Sirimā nāma janikā, phussassāpi mahesino…pe. {pb:P:0.0235}…;
::

::gathalast
Bodhi tassa bhagavato, āmaṇḍoti pavuccati…pe….
::

::hangnum
22\.
::

::gatha1
‘‘Aṭṭhapaṇṇāsaratanaṃ, sopi accuggato muni;
::

::gathalast
Sobhate sataraṃsīva, uḷurājāva pūrito.
::

::hangnum
23\.
::

::gatha1
‘‘Navutivassasahassāni, āyu vijjati tāvade;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
24\.
::

::gatha1
‘‘Ovaditvā bahū satte, santāretvā bahū jane;
::

::gathalast
Sopi satthā atulayaso, nibbuto so sasāvako’’ti.
::

Tattha **āmaṇḍo**ti āmalakarukkho. **Ovaditvā**ti ovādaṃ datvā, anusāsitvāti attho. **Sopi satthā atulayaso**ti sopi satthā amitayasoti attho. ‘‘So jahitvā amitayaso’’tipi pāṭho, tassa so sabbameva vuttappakāraṃ visesaṃ hitvāti attho.

Phusso kira sammāsambuddho kusinārāyaṃ senārāme parinibbāyi. Dhātuyo kirassa vitthārikā ahesuṃ. Sesagāthāsu sabbattha pākaṭamevāti.

::centre
Phussabuddhavaṃsavaṇṇanā niṭṭhitā.
::

::centre
Niṭṭhito aṭṭhārasamo buddhavaṃso.
::

### 21. Vipassībuddhavaṃsavaṇṇanā

Phussassa {pb:V:0.0270}{pb:M:0.0277} buddhassa aparabhāge sāntarakappe tasmiñca kappe vītivatte ito ekanavutikappe vijitasabbakappo parahitaniratasaṅkappo sabbattha vipassī **vipassī** nāma satthā loke udapādi. So pāramiyo pūretvā anekaratanamaṇivisarasamujjotitabhavane tusitabhavane nibbattitvā tato cavitvā bandhumatīnagare anekabandhumato bandhumato rañño bandhumatiyā nāma aggamahesiyā kucchismiṃ paṭisandhiṃ aggahesi. So dasannaṃ māsānaṃ accayena kheme migadāye mātudarato asitanīradarājito puṇṇacando viya nikkhami. Nāmaggahaṇadivase panassa lakkhaṇapāṭhakā ñātakā ca {pb:P:0.0236} divā ca rattiñca antarantarā nimmisasañjanitandhakāravirahena visuddhaṃ passanti, vivaṭehi vā akkhīhi passatīti ‘‘vipassī’’ti nāmamakaṃsu. ‘‘Viceyya viceyya passatīti vipassī’’ti vadanti. So aṭṭhavassasahassāni agāraṃ ajjhāvasi. Nanda-sunanda-sirimānāmakā tayo cassa pāsādā ahesuṃ.

Sudassanādevippamukhānaṃ itthīnaṃ satasahassaṃ vīsati ca sahassāni ahesuṃ. ‘‘Sutanū’’tipi sudassanā vuccati. So aṭṭhavassasahassānaṃ accayena cattāri nimittāni disvā sutanudeviyā samavaṭṭakkhandhe nāma tanaye jāte ājaññarathena mahābhinikkhamanaṃ nikkhamitvā pabbaji. Taṃ purisānaṃ caturāsītisatasahassāni anupabbajiṃsu. So tehi parivuto mahāpuriso aṭṭhamāsaṃ padhānacariyaṃ caritvā visākhapuṇṇamāya sudassanaseṭṭhidhītāya dinnaṃ madhupāyāsaṃ paribhuñjitvā kusumasamalaṅkate sālavane divāvihāraṃ katvā sujātena nāma yavapālakena dinnā aṭṭha tiṇamuṭṭhiyo gahetvā pāṭalibodhiṃ samalaṅkataṃ disvā dakkhiṇadisābhāgena taṃ upāgami.

Tassā pana pāṭaliyā samavaṭṭakkhandho taṃ divasaṃ paṇṇāsaratano hutvā abbhuggato sākhā paṇṇāsaratanā ubbedhena ratanasataṃ ahosi. Taṃdivasameva sā pāṭalī kaṇṇikābaddhehi viya pupphehi paramasurabhigandhehi mūlato paṭṭhāya sabbasañchannā ahosi. Dibbagandho vāyati, na kevalaṃ tadā ayameva pupphito, dasasahassi cakkavāḷesu sabbe {pb:M:0.0278} pāṭaliyo pupphitāva. Na kevalaṃ {pb:V:0.0271} pāṭaliyova, dasasahassicakkavāḷesu sabbarukkhagumbalatāyopi pupphiṃsu. Mahāsamuddopi pañcavaṇṇehi padumehi kuvalayuppalakumudehi sañchanno sītalamadhurasalilo ahosi. Sabbampi ca dasasahassi cakkavāḷabbhantaraṃ dhajamālākulaṃ ahosi. Tattha tattha paṭimālāgulavippakiṇṇaṃ nānāsurabhikusumasajjitadharaṇītalaṃ dhūpacuṇṇandhakāraṃ ahosi. Taṃ upagantvā tepaṇṇāsahatthavitthataṃ tiṇasantharaṃ santharitvā caturaṅgasamannāgataṃ vīriyaṃ adhiṭṭhāya – ‘‘yāva buddho na homi, tāva ito na uṭṭhahāmī’’ti paṭiññaṃ katvā nisīdi. Evaṃ nisīditvā samāraṃ mārabalaṃ vidhamitvā maggānukkamena cattāri maggañāṇāni maggānantaraṃ cattāri phalañāṇāni catasso paṭisambhidā catuyoniparicchedakañāṇaṃ pañcagatiparicchedakañāṇaṃ catuvesārajjañāṇāni cha asādhāraṇañāṇāni ca sakale ca buddhaguṇe hatthagate katvā paripuṇṇasaṅkappo bodhipallaṅke nisinnova –

::gathalast
‘‘Anekajātisaṃsāraṃ…pe… taṇhānaṃ khayamajjhagā. (dha. pa. 153-154);
::

::gatha1
‘‘Ayoghanahatasseva, jalato jātavedaso;
::

::gathalast
Anupubbūpasantassa, yathā na ñāyate gati.
::

::gatha1
‘‘Evaṃ sammā vimuttānaṃ, kāmabandhoghatārinaṃ;
::

::gathalast
Paññāpetuṃ gatī natthi, pattānaṃ acalaṃ sukha’’nti. (udā. 80) –
::

::unindented
Evaṃ {pb:P:0.0237} udānaṃ udānetvā bodhisamīpeyeva sattasattāhaṃ vītināmetvā brahmāyācanaṃ sampaṭicchitvā attano vemātikassa bhātikassa khaṇḍakumārassa ca purohitaputtassa tissakumārassa ca upanissayasampattiṃ oloketvā ākāsena gantvā kheme migadāye otaritvā ubhopi te uyyānapālena pakkosāpetvā tesaṃ parivārānaṃ majjhe dhammacakkaṃ pavattesi. Tadā aparimitānaṃ devatānaṃ dhammābhisamayo ahosi. Tena vuttaṃ –
::

::hangnum
1\.
::

::gatha1
‘‘Phussassa ca aparena, sambuddho dvipaduttamo;
::

::gathalast
Vipassī nāma nāmena, loke uppajji cakkhumā.
::

::hangnum
2\.
::

::gatha1
‘‘Avijjaṃ {pb:M:0.0279} sabbaṃ padāletvā, patto sambodhimuttamaṃ;
::

::gathalast
Dhammacakkaṃ pavattetuṃ, pakkāmi bandhumatīpuraṃ.
::

::hangnum
3\.
::

::gatha1
‘‘Dhammacakkaṃ {pb:V:0.0272} pavattetvā, ubho bodhesi nāyako;
::

::gathalast
Gaṇanāya na vattabbo, paṭhamābhisamayo ahū’’ti.
::

Tattha **padāletvā**ti bhinditvā, avijjandhakāraṃ bhinditvāti attho. ‘‘Vattetvā cakkamārāme’’tipi pāṭho, tassa **ārāme**ti kheme migadāyeti attho. **Ubho bodhesī**ti attano kaniṭṭhabhātikaṃ khaṇḍaṃ rājaputtaṃ tissañca purohitaputtanti ubho bodhesi. **Gaṇanāya na vattabbo**ti devatānaṃ abhisamayavasena gaṇanaparicchedo natthīti attho.

Athāparena samayena khaṇḍaṃ rājaputtaṃ tissañca purohitaputtaṃ anupabbajitāni caturāsītibhikkhusahassāni dhammāmataṃ pāyesi. So dutiyo abhisamayo ahosi. Tena vuttaṃ –

::hangnum
4\.
::

::gatha1
‘‘Punāparaṃ amitayaso, tattha saccaṃ pakāsayi;
::

::gathalast
Caturāsītisahassānaṃ, dutiyābhisamayo ahū’’ti.
::

Tattha **tatthā**ti kheme migadāyeti attho. ‘‘Caturāsītisahassāni, sambuddhamanupabbaju’’nti ettha ete pana caturāsītisahassasaṅkhātā purisā vipassissa kumārassa upaṭṭhākapurisāyeva. Te pātova vipassikumārassa upaṭṭhānaṃ āgantvā kumāramadisvā pātarāsatthāya gantvā bhuttapātarāsā ‘‘kuhiṃ kumāro’’ti pucchitvā tato ‘‘uyyānabhūmiṃ gato’’ti sutvā ‘‘tattheva naṃ dakkhissāmā’’ti nikkhantā nivattamānaṃ tassa sārathiṃ disvā ‘‘kumāro pabbajito’’ti sutvā sutaṭṭhāneyeva sabbābharaṇāni muñcitvā antarāpaṇato {pb:P:0.0238} kāsāyāni vatthāni āharāpetvā kesamassuṃ ohāretvā pabbajiṃsu. Pabbajitvā ca te gantvā mahāpurisaṃ parivārayiṃsu.

Tato vipassī bodhisatto ‘‘padhānacariyaṃ caranto ākiṇṇo viharāmi, na kho panametaṃ pātirūpaṃ yatheva maṃ ime gihibhūtā pubbe parivāretvā caranti, idānipi tatheva kiṃ iminā gaṇenā’’ti gaṇasaṅgaṇikāya ukkaṇṭhitvā ‘‘ajjeva gacchāmī’’ti cintetvā puna – ‘‘ajja avelā, sace panāhaṃ {pb:M:0.0280} ajja gamissāmi, sabbepime jānissanti, sveva gamissāmī’’ti cintesi. Taṃdivasañca uruvelagāmasadise ekasmiṃ gāme gāmavāsino manussā svātanāya saddhiṃ parisāya mahāpurisaṃ nimantayiṃsu. Te tesaṃ caturāsītisahassānaṃ mahāpurisassa ca pāyāsameva paṭiyādayiṃsu. Atha vipassī mahāpuriso punadivase visākhapuṇṇamāya tasmiṃ gāme tehi {pb:V:0.0273} pabbajitajanehi saddhiṃ bhattakiccaṃ katvā vasanaṭṭhānameva agamāsi. Tatra te pabbajitā mahāpurisassa vattaṃ dassetvā attano attano rattiṭṭhānadivāṭṭhānāni pavisiṃsu.

Bodhisattopi paṇṇasālaṃ pavisitvā nisinno cintesi – ‘‘ayaṃ kālo nikkhamitu’’nti nikkhamitvā paṇṇasāladvāraṃ pidahitvā bodhimaṇḍābhimukho pāyāsi. Te kira pabbajitā sāyaṃ bodhisattassa upaṭṭhānaṃ gantvā paṇṇasālaṃ parivāretvā nisinnā – ‘‘ativikālo jāto upadhārethā’’ti vatvā paṇṇasāladvāraṃ vivaritvā taṃ apassantāpi ‘‘kuhiṃ nu gato mahāpuriso’’ti nānubandhiṃsu. ‘‘Gaṇavāse nibbinno eko viharitukāmo maññe mahāpuriso buddhabhūtaṃyeva taṃ passissāmā’’ti antojambudīpābhimukhā cārikaṃ pakkamiṃsu. Atha te – ‘‘vipassinā kira buddhattaṃ patvā dhammacakkaṃ pavattita’’nti sutvā anukkamena sabbe te pabbajitā bandhumatiyā rājadhāniyā kheme migadāye sannipatiṃsu. Tato tesaṃ bhagavā dhammaṃ desesi, tadā caturāsītiyā bhikkhusahassānaṃ dhammābhisamayo ahosi. So tatiyo abhisamayo ahosi. Tena vuttaṃ –

::hangnum
5\.
::

::gatha1
‘‘Caturāsītisahassāni, sambuddhaṃ anupabbajuṃ;
::

::gathalast
Tesamārāmapattānaṃ, dhammaṃ desesi cakkhumā.
::

::hangnum
6\.
::

::gatha1
‘‘Sabbākārena bhāsato, sutvā upanisādino;
::

::gathalast
Tepi dhammavaraṃ gantvā, tatiyābhisamayo ahū’’ti.
::

Tattha **caturāsītisahassāni, sambuddhaṃ anupabbaju**nti ettha anunā yogato sambuddhanti upayogavacanaṃ katanti veditabbaṃ, sambuddhassa pacchā pabbajiṃsūti attho. Lakkhaṇaṃ saddasatthato gahetabbaṃ. ‘‘Tattha ārāmapattāna’’ntipi pāṭho. **Bhāsato**ti vadato. **Upanisādino**ti {pb:P:0.0239} gantvā upanissāya dhammadānaṃ dadatoti attho. **Tepī**ti te caturāsītisahassasaṅkhātā {pb:M:0.0281} pabbajitā vipassissa upaṭṭhākabhūtā. **Gantvā**ti tassa dhammaṃ ñatvā. Evaṃ tesaṃ tatiyo abhisamayo ahosi. Kheme migadāye vipassīsammāsambuddhaṃ dve ca aggasāvake anupabbajitānaṃ bhikkhūnaṃ aṭṭhasaṭṭhisatasahassānaṃ majjhe nisinno vipassī bhagavā –

::gatha1
‘‘Khantīparamaṃ tapo titikkhā, nibbānaṃ paramaṃ vadanti buddhā;
::

::gathalast
Na hi pabbajito parūpaghātī, na samaṇo hoti paraṃ viheṭhayanto.
::

::gatha1
‘‘Sabbapāpassa {pb:V:0.0274} akaraṇaṃ, kusalassa upasampadā;
::

::gathalast
Sacittapariyodapanaṃ, etaṃ buddhāna sāsanaṃ.
::

::gatha1
‘‘Anūpavādo anūpaghāto, pātimokkhe ca saṃvaro;
::

::gatha2
Mattaññutā ca bhattasmiṃ, pantañca sayanāsanaṃ;
::

::gathalast
Adhicitte ca āyogo, etaṃ buddhāna sāsana’’nti. (dī. ni. 2.90; dha. pa. 183, 184, 185) –
::

::unindented
Imaṃ pātimokkhaṃ uddisi. Imā pana sabbabuddhānaṃ pātimokkhuddesagāthāyo hontīti veditabbaṃ. So paṭhamo sannipāto ahosi. Puna yamakapāṭihāriyaṃ disvā pabbajitānaṃ bhikkhūnaṃ satasahassānaṃ dutiyo sannipāto ahosi. Yadā pana vipassissa vemātikā tayo bhātaro paccantaṃ vūpasametvā bhagavato upaṭṭhānakiriyāya laddhavarā hutvā attano nagaraṃ netvā upaṭṭhahantā tassa dhammaṃ sutvā pabbajiṃsu. Tesaṃ asītisatasahassānaṃ majjhe nisīditvā bhagavā kheme migadāye pātimokkhaṃ uddisi, so tatiyo sannipāto ahosi. Tena vuttaṃ –
::

::hangnum
7\.
::

::gatha1
‘‘Sannipātā tayo āsuṃ, vipassissa mahesino;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
8\.
::

::gatha1
‘‘Aṭṭhasaṭṭhisatasahassānaṃ, paṭhamo āsi samāgamo;
::

::gathalast
Bhikkhusatasahassānaṃ, dutiyo āsi samāgamo.
::

::hangnum
9\.
::

::gatha1
‘‘Asītibhikkhusahassānaṃ, tatiyo āsi samāgamo;
::

::gathalast
Tattha bhikkhugaṇamajjhe, sambuddho atirocatī’’ti.
::

Tattha {pb:M:0.0282} **aṭṭhasaṭṭhisatasahassāna**nti aṭṭhasaṭṭhisahassādhikānaṃ satasahassabhikkhūnanti attho. **Tatthā**ti {pb:P:0.0240} tattha kheme migadāye. **Bhikkhugaṇamajjhe**ti bhikkhugaṇassa majjhe. ‘‘Tassa bhikkhugaṇamajjhe’’tipi pāṭho, tassa bhikkhugaṇassa majjheti attho.

Tadā amhākaṃ bodhisatto mahiddhiko mahānubhāvo atulo nāma nāgarājā hutvā anekanāgakoṭisatasahassaparivāro hutvā saparivārassa dasabalassa asamabalasīlassa karuṇāsītalahadayassa {pb:V:0.0275} sakkārakaraṇatthaṃ sattaratanamayaṃ candamaṇḍalasaṅkāsaṃ daṭṭhabbasāramaṇḍaṃ maṇḍapaṃ kāretvā tattha nisīdāpetvā sattāhaṃ dibbavibhavānurūpaṃ mahādānaṃ datvā sattaratanakhacitaṃ mahārahaṃ suvaṇṇamayaṃ nānāmaṇijutivisarasamujjalaṃ pīṭhaṃ bhagavato adāsi. Tadā naṃ pīṭhānumodanāvasāne ‘‘ito ayaṃ ekanavutikappe buddho bhavissatī’’ti byākāsi. Tena vuttaṃ –

::hangnum
10\.
::

::gatha1
‘‘Ahaṃ tena samayena, nāgarājā mahiddhiko;
::

::gathalast
Atulo nāma nāmena, puññavanto jutindharo.
::

::hangnum
11\.
::

::gatha1
‘‘Nekānaṃ nāgakoṭīnaṃ, parivāretvānahaṃ tadā;
::

::gathalast
Vajjanto dibbaturiyehi, lokajeṭṭhaṃ upāgamiṃ.
::

::hangnum
12\.
::

::gatha1
‘‘Upasaṅkamitvā sambuddhaṃ, vipassiṃ lokanāyakaṃ;
::

::gatha2
Maṇimuttaratanakhacitaṃ, sabbābharaṇabhūsitaṃ;
::

::gathalast
Nimantetvā dhammarājassa, suvaṇṇapīṭhamadāsahaṃ.
::

::hangnum
13\.
::

::gatha1
‘‘Sopi maṃ buddho byākāsi, saṅghamajjhe nisīdiya;
::

::gathalast
Ekanavutito kappe, ayaṃ buddho bhavissati.
::

::hangnum
14\.
::

::gatha1
‘‘Ahu kapilavhayā rammā, nikkhamitvā tathāgato;
::

::gathalast
Padhānaṃ padahitvāna, katvā dukkarakārikaṃ.
::

::hangnum
15\.
::

::gatha1
‘‘Ajapālarukkhamūlasmiṃ, nisīditvā tathāgato;
::

::gathalast
Tattha pāyāsaṃ paggayha, nerañjaramupehiti.
::

::hangnum
16\.
::

::gatha1
‘‘Nerañjarāya tīramhi, pāyāsaṃ ada so jino;
::

::gathalast
Paṭiyattavaramaggena, bodhimūlamupehiti.
::

::hangnum
17\.
::

::gatha1
‘‘Tato {pb:M:0.0283} padakkhiṇaṃ katvā, bodhimaṇḍaṃ anuttaro;
::

::gathalast
Assatthamūle sambodhiṃ, bujjhissati mahāyaso.
::

::hangnum
18\.
::

::gatha1
‘‘Imassa janikā mātā, māyā nāma bhavissati;
::

::gathalast
Pitā suddhodano nāma, ayaṃ hessati gotamo.
::

::hangnum
19\.
::

::gatha1
‘‘Anāsavā {pb:V:0.0276}{pb:P:0.0241} vītarāgā, santacittā samāhitā;
::

::gatha2
Kolito upatisso ca, aggā hessanti sāvakā;
::

::gathalast
Ānando nāmupaṭṭhāko, upaṭṭhissatimaṃ jinaṃ.
::

::hangnum
20\.
::

::gatha1
‘‘Khemā uppalavaṇṇā ca, aggā hessanti sāvikā;
::

::gatha2
Anāsavā vītarāgā, santacittā samāhitā;
::

::gathalast
Bodhi tassa bhagavato, assatthoti pavuccati…pe….
::

::hangnum
23\.
::

::gatha1
‘‘Tassāhaṃ vacanaṃ sutvā, bhiyyo cittaṃ pasādayiṃ;
::

::gathalast
Uttariṃ vatamadhiṭṭhāsiṃ, dasapāramipūriyā’’ti.
::

Tattha **puññavanto**ti puññavā, samupacitapuññasañcayoti attho. **Jutindharo**ti pabhāyutto. **Nekānaṃ nāgakoṭīna**nti anekāhi nāgakoṭīhi, karaṇatthe sāmivacanaṃ daṭṭhabbaṃ. **Parivāretvānā**ti bhagavantaṃ parivāretvā. **Aha**nti attānaṃ niddisati. **Vajjanto**ti vādento tāḷento. **Maṇimuttaratanakhacita**nti maṇimuttādīhi vividhehi ratanehi khacitanti attho. **Sabbābharaṇabhūsita**nti sabbābharaṇehi vāḷarūpādīhi ratanamayehi maṇḍitanti attho. **Suvaṇṇapīṭha**nti suvaṇṇamayaṃ pīṭhaṃ. **Adāsaha**nti adāsiṃ ahaṃ.

Tassa pana vipassissa bhagavato bandhumatī nāma nagaraṃ ahosi. Bandhumā nāma rājā pitā, bandhumatī nāma mātā, khaṇḍo ca tisso ca dve aggasāvakā, asoko nāmupaṭṭhāko, candā ca candamittā ca dve aggasāvikā, pāṭalirukkho bodhi, sarīraṃ asītihatthubbedhaṃ ahosi, sarīrappabhā sabbakālaṃ satta yojanāni pharitvā aṭṭhāsi asītivassasahassāni āyu, sutanu nāmassa aggamahesī, samavaṭṭakkhandho nāmassa putto, ājaññarathena nikkhami. Tena vuttaṃ –

::hangnum
24\.
::

::gatha1
‘‘Nagaraṃ {pb:M:0.0284} bandhumatī nāma, bandhumā nāma khattiyo;
::

::gathalast
Mātā bandhumatī nāma, vipassissa mahesino.
::

::hangnum
29\.
::

::gatha1
‘‘Khaṇḍo {pb:P:0.0242} ca tissanāmo ca, ahesuṃ aggasāvakā;
::

::gathalast
Asoko nāmupaṭṭhāko, vipassissa mahesino.
::

::hangnum
30\.
::

::gatha1
‘‘Candā {pb:V:0.0277} ca candamittā ca, ahesuṃ aggasāvikā;
::

::gathalast
Bodhi tassa bhagavato, pāṭalīti pavuccati.
::

::hangnum
32\.
::

::gatha1
‘‘Asītihatthamubbedho, vipassī lokanāyako;
::

::gathalast
Pabhā niddhāvatī tassa, samantā sattayojane.
::

::hangnum
33\.
::

::gatha1
‘‘Asītivassasahassāni, āyu buddhassa tāvade;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
34\.
::

::gatha1
‘‘Bahudevamanussānaṃ, bandhanā parimocayi;
::

::gathalast
Maggāmaggañca ācikkhi, avasesaputhujjane.
::

::hangnum
35\.
::

::gatha1
‘‘Ālokaṃ dassayitvāna, desetvā amataṃ padaṃ;
::

::gathalast
Jalitvā aggikkhandhova, nibbuto so sasāvako.
::

::hangnum
36\.
::

::gatha1
‘‘Iddhivaraṃ puññavaraṃ, lakkhaṇañca kusumitaṃ;
::

::gathalast
Sabbaṃ tamantarahitaṃ, nanu rittā sabbasaṅkhārā’’ti.
::

Tattha **bandhanā**ti devamanusse kāmarāgasaṃyojanādibandhanā mocesi, vikāsesīti attho. **Maggāmaggañca ācikkhī**ti ‘‘amatādhigamāya ayaṃ maggo ucchedasassatadiṭṭhivirahitā majjhimā paṭipadā maggo kāyakilamathādiko nāyaṃ maggo’’ti sesaputhujjane ācikkhīti attho. **Ālokaṃ dassayitvānā**ti maggañāṇālokaṃ vipassanāñāṇālokañca dassayitvā. **Lakkhaṇañca kusumita**nti cittalakkhaṇādīhi phullitaṃ maṇḍitaṃ bhagavato sarīranti attho. Sesaṃ sabbattha gāthāsu uttānamevāti.

::centre
Vipassībuddhavaṃsavaṇṇanā niṭṭhitā.
::

::centre
Niṭṭhito ekūnavīsatimo buddhavaṃso.
::

### 22. Sikhībuddhavaṃsavaṇṇanā

Vipassissa {pb:M:0.0285}{pb:V:0.0278}{pb:P:0.0243} aparabhāge antarahite ca tasmiṃ kappe tato paraṃ ekūnasaṭṭhiyā kappesu buddhā loke na uppajjiṃsu. Apagatabuddhāloko ahosi. Kilesadevaputtamārānaṃ ekarajjaṃ apagatakaṇṭakaṃ ahosi. Ito pana ekattiṃsakappe siniddhasukkhasāradārupacito pahūtasappisitto nidhūmo sikhī viya **sikhī** ca **vessabhū** cāti dve sammāsambuddhā loke uppajjiṃsu. Tattha **sikhī** pana bhagavā pāramiyo pūretvā tusitapure nibbattitvā tato cavitvā kusalakaraṇavatī aruṇavatīnagare paramaguṇavato aruṇavato nāma rañño aggamahesiyā rattakanakapaṭibimbarucirappabhāya pabhāvatiyā nāma deviyā kucchismiṃ paṭisandhiṃ gahetvā dasa māse vītināmetvā nisabhuyyāne mātukucchito nikkhami. Nemittikā panassa nāmaṃ karontā uṇhīsassa sikhā viya uggatattā ‘‘sikhī’’ti nāmamakaṃsu. So sattavassasahassāni agāraṃ ajjhāvasi. Sucandakasirīgiriyasanārivasabha nāmakā tayo pāsādā ahesuṃ. Sabbakāmādevippamukhāni catuvīsati itthisahassāni paccupaṭṭhitāni ahesuṃ.

So cattāri nimittāni disvā sabbakāmādeviyā guṇagaṇātule atule nāma putte uppanne hatthiyānena hatthikkhandhavaragato mahābhinikkhamanaṃ nikkhamitvā pabbaji. Taṃ sattatipurisasatasahassāni anupabbajiṃsu. So tehi parivuto aṭṭhamāsaṃ padhānacariyaṃ caritvā visākhapuṇṇamāya gaṇasaṅgaṇikaṃ pahāya sudassananigame piyadassīseṭṭhino dhītuyā dinnaṃ madhupāyāsaṃ paribhuñjitvā taruṇakhadiravane divāvihāraṃ vītināmetvā anomadassinā nāma tāpasena dinnā aṭṭha kusatiṇamuṭṭhiyo gahetvā puṇḍarīkabodhiṃ upasaṅkami. Tassā kira puṇḍarīkabodhiyāpi pāṭaliyā pamāṇameva pamāṇaṃ ahosi. Taṃdivasameva so paṇṇāsaratanakkhandho hutvā abbhuggato, sākhāpissa paṇṇāsaratanamattāva. So dibbehi gandhehi pupphehi sañchanno ahosi. Na kevalaṃ puppheheva, phalehipi sañchanno ahosi. Tassa ekapassato taruṇāni phalāni ekato majjhimāni ekato nātipakkāni ekato pakkhittadibbojāni viya surasāni vaṇṇagandharasasampannāni tato tato olambanti. Yathā ca so{pb:M:0.0286}, evaṃ dasasahassicakkavāḷesu pupphūpagā rukkhā pupphehi phalūpagā rukkhā phalehi paṭimaṇḍitā ahesuṃ.

So {pb:V:0.0279} tattha catuvīsatihatthavitthataṃ tiṇasantharaṃ santharitvā pallaṅkaṃ ābhujitvā caturaṅgavīriyaṃ adhiṭṭhāya nisīdi. Evaṃ nisīditvā chattiṃsa yojanavitthataṃ samāraṃ mārabalaṃ vidhamitvā sambodhiṃ pāpuṇitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā bodhisamīpeyeva sattasattāhaṃ vītināmetvā brahmāyācanaṃ sampaṭicchitvā attanā saha pabbajitānaṃ sattatiyā bhikkhusatasahassānaṃ upanissayasampattiṃ disvā surapathena gantvā vividhāvaraṇavatiyā aruṇavatiyā rājadhāniyā samīpe migājinuyyāne otaritvā tehi munigaṇehi parivuto tesaṃ majjhe dhammacakkaṃ pavattesi. Tadā koṭisatasahassānaṃ paṭhamo abhisamayo ahosi. Tena vuttaṃ –

::hangnum
1\.
::

::gatha1
‘‘Vipassissa {pb:P:0.0244} aparena, sambuddho dvipaduttamo;
::

::gathalast
Sikhivhayo āsi jino, asamo appaṭipuggalo.
::

::hangnum
2\.
::

::gatha1
‘‘Mārasenaṃ pamadditvā, patto sambodhimuttamaṃ;
::

::gathalast
Dhammacakkaṃ pavattesi, anukampāya pāṇinaṃ.
::

::hangnum
3\.
::

::gatha1
‘‘Dhammacakkaṃ pavattente, sikhimhi jinapuṅgave;
::

::gathalast
Koṭisatasahassānaṃ, paṭhamābhisamayo ahū’’ti.
::

Punapi aruṇavatiyā rājadhāniyā samīpeyeva abhibhūrājaputtassa ca sambhavarājaputtassa cāti dvinnaṃ saparivārānaṃ dhammaṃ desetvā navutikoṭisahassāni dhammāmataṃ pāyesi. So dutiyo abhisamayo ahosi. Tena vuttaṃ –

::hangnum
4\.
::

::gatha1
‘‘Aparampi dhammaṃ desente, gaṇaseṭṭhe naruttame;
::

::gathalast
Navuttikoṭisahassānaṃ, dutiyābhisamayo ahū’’ti.
::

Yadā pana sūriyavatīnagaradvāre campakarukkhamūle titthiyamadamānabhañjanatthaṃ sabbajanabandhanamokkhatthañca yamakapāṭihāriyaṃ karonto bhagavā dhammaṃ desesi{pb:M:0.0287}, tadā asītikoṭisahassānaṃ tatiyo abhisamayo ahosi. Tena vuttaṃ –

::hangnum
5\.
::

::gatha1
‘‘Yamakapāṭihāriyañca{pb:V:0.0280}, dassayante sadevake;
::

::gathalast
Asītikoṭisahassānaṃ, tatiyābhisamayo ahū’’ti.
::

Abhibhunā ca sambhavena ca rājaputtena saddhiṃ pabbajitānaṃ arahantānaṃ satasahassānaṃ majjhe nisīditvā pātimokkhaṃ uddisi, so paṭhamo sannipāto ahosi, aruṇavatīnagare ñātisamāgame pabbajitānaṃ asītiyā bhikkhusahassānaṃ majjhe nisīditvā pātimokkhaṃ uddisi, so dutiyo sannipāto ahosi. Dhanañjayanagare dhanapālakanāgavinayanasamaye pabbajitānaṃ sattatiyā bhikkhusahassānaṃ majjhe bhagavā pātimokkhaṃ uddisi, so tatiyo sannipāto ahosi. Tena vuttaṃ –

::hangnum
6\.
::

::gatha1
‘‘Sannipātā tayo āsuṃ, sikhissāpi mahesino;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
7\.
::

::gatha1
‘‘Bhikkhusatasahassānaṃ, paṭhamo āsi samāgamo;
::

::gathalast
Asītibhikkhusahassānaṃ, dutiyo āsi samāgamo.
::

::hangnum
8\.
::

::gatha1
‘‘Sattatibhikkhusahassānaṃ{pb:P:0.0245}, tatiyo āsi samāgamo;
::

::gathalast
Anupalitto padumaṃva, toyamhi sampavaḍḍhita’’nti.
::

Tattha **anupalitto padumaṃvā**ti toye jātaṃ toyeva vaḍḍhitaṃ padumaṃ viya toyena anupalittaṃ, sopi bhikkhusannipāto loke jātopi lokadhammehi anupalitto ahosīti attho.

Tadā kira amhākaṃ bodhisatto katthaci asaṃsaṭṭho paribhuttanagare arindamo nāma rājā hutvā sikhimhi satthari paribhuttanagaramanuppatte saparivāro rājā bhagavato paccuggantvā pasādavaḍḍhitahadayanayanasoto dasabalassa amalacaraṇakamalayugaḷesu saparivāro sirasā abhivanditvā dasabalaṃ nimantetvā sattāhaṃ issariyakulavibhavasaddhānurūpaṃ mahādānaṃ datvā dussabhaṇḍāgāradvārāni vivarāpetvā buddhappamukhassa bhikkhusaṅghassa {pb:M:0.0288} mahagghāni vatthāni adāsi. Attano ca balarūpalakkhaṇajavasampannahemajālamālāsamalaṅkataṃ navakanakaruciradaṇḍakosacāmarayugavirājitaṃ vipulamudukaṇṇaṃ candarājivirājitavadanasobhaṃ erāvaṇavāraṇamiva arivāraṇaṃ varavāraṇaṃ datvā vāraṇappamāṇameva {pb:V:0.0281} katvā kappiyabhaṇḍañca adāsi. Sopi naṃ satthā – ‘‘ito ekattiṃsakappe buddho bhavissatī’’ti byākāsi. Tena vuttaṃ –

::hangnum
9\.
::

::gatha1
‘‘Ahaṃ tena samayena, arindamo nāma khattiyo;
::

::gathalast
Sambuddhappamukhaṃ saṅghaṃ, annapānena tappayiṃ.
::

::hangnum
10\.
::

::gatha1
‘‘Bahuṃ dussavaraṃ datvā, dussakoṭiṃ anappakaṃ;
::

::gathalast
Alaṅkataṃ hatthiyānaṃ, sambuddhassa adāsahaṃ.
::

::hangnum
11\.
::

::gatha1
‘‘Hatthiyānaṃ nimminitvā, kappiyaṃ upanāmayiṃ;
::

::gathalast
Pūrayiṃ mānasaṃ mayhaṃ, niccaṃ daḷhamupaṭṭhitaṃ.
::

::hangnum
12\.
::

::gatha1
‘‘Sopi maṃ buddho byākāsi, sikhī lokagganāyako;
::

::gathalast
Ekattiṃse ito kappe, ayaṃ buddho bhavissati.
::

::hangnum
13\.
::

::gatha1
‘‘Ahu kapilavhayā rammā…pe… hessāma sammukhā imaṃ.
::

::hangnum
14\.
::

::gatha1
‘‘Tassāhaṃ vacanaṃ sutvā, bhiyyo cittaṃ pasādayiṃ;
::

::gathalast
Uttariṃ vatamadhiṭṭhāsiṃ, dasapāramipūriyā’’ti.
::

Tattha **nimminitvā**ti tassa hatthino pamāṇena tulayitvā. **Kappiya**nti kappiyabhaṇḍaṃ, bhikkhūnaṃ yaṃ bhaṇḍaṃ kappati gahetuṃ, taṃ kappiyabhaṇḍaṃ nāma. **Pūrayiṃ mānasaṃ mayha**nti mama cittaṃ dānapītiyā pūrayiṃ, mayhaṃ hāsuppādanasamatthaṃ akāsinti attho. **Niccaṃ daḷhamupaṭṭhita**nti niccakālaṃ dānaṃ dassāmī’’ti dānavasena daḷhaṃ upaṭṭhitaṃ cittanti attho.

Tassa pana bhagavato nagaraṃ aruṇavatī nāma ahosi. Aruṇavā nāma rājā pitā, pabhāvatī nāma mātā, abhibhū ca sambhavo ca dve aggasāvakā, khemaṅkaro nāmupaṭṭhāko, sakhilā ca madumā ca dve aggasāvikā, puṇḍarīkarukkho bodhi, sarīrañcassa sattatihatthubbedhaṃ ahosi{pb:M:0.0289}. Sarīrappabhā niccakālaṃ yojanattayaṃ pharitvā {pb:P:0.0246} aṭṭhāsi. Sattativassasahassāni āyu, sabbakāmā nāmassa aggamahesī, atulo nāmassa putto, hatthiyānena nikkhami. Tena vuttaṃ –

::hangnum
15\.
::

::gatha1
‘‘Nagaraṃ {pb:V:0.0282} aruṇavatī nāma, aruṇo nāma khattiyo;
::

::gathalast
Pabhāvatī nāma janikā, sikhissāpi mahesino.
::

::hangnum
20\.
::

::gatha1
‘‘Abhibhū sambhavo ceva, ahesuṃ aggasāvakā;
::

::gathalast
Khemaṅkaro nāmupaṭṭhāko, sikhissāpi mahesino.
::

::hangnum
21\.
::

::gatha1
‘‘Sakhilā ca padumā ca, ahesuṃ aggasāvikā;
::

::gathalast
Bodhi tassa bhagavato, puṇḍarīkoti vuccati.
::

::hangnum
22\.
::

::gatha1
‘‘Sirivaḍḍho ca nando ca, ahesuṃ aggupaṭṭhakā;
::

::gathalast
Cittā ceva suguttā ca, ahesuṃ aggupaṭṭhikā.
::

::hangnum
23\.
::

::gatha1
‘‘Uccattanena so buddho, sattatihatthamuggato;
::

::gathalast
Kañcanagghiyasaṅkāso, dvattiṃsavaralakkhaṇo.
::

::hangnum
24\.
::

::gatha1
‘‘Tassāpi byāmappabhā kāyā, divārattiṃ nirantaraṃ;
::

::gathalast
Disodisaṃ niccharanti, tīṇi yojanaso pabhā.
::

::hangnum
25\.
::

::gatha1
‘‘Sattativassasahassāni, āyu tassa mahesino;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
26\.
::

::gatha1
‘‘Dhammameghaṃ pavassetvā, temayitvā sadevake;
::

::gathalast
Khemantaṃ pāpayitvāna, nibbuto so sasāvako.
::

::hangnum
27\.
::

::gatha1
‘‘Anubyañjanasampannaṃ, dvattiṃsavaralakkhaṇaṃ;
::

::gathalast
Sabbaṃ tamantarahitaṃ, nanu rittā sabbasaṅkhārā’’ti.
::

Tattha **puṇḍarīko**ti {pb:P:0.0247} setambarukkho. **Tīṇi yojanaso pabhā**ti tīṇi yojanāni pabhā niccharantīti attho. **Dhammamegha**nti dhammavassaṃ, dhammavassanako buddhamegho. **Temayitvā**ti dhammakathāsalilena temetvā, siñcitvāti attho. **Sadevake**ti sadevake satte. **Khemanta**nti khemantaṃ nibbānaṃ{pb:M:0.0290}{pb:V:0.0283}. **Anubyañjanasampanna**nti tambanakhatuṅganāsavaṭṭaṅgulitādīhi asītiyā anubyañjanehi sampannaṃ, dvattiṃsamahāpurisalakkhaṇapaṭimaṇḍitaṃ bhagavato sarīranti attho. Sikhī kira sammāsambuddho sīlavatīnagare assārāme parinibbāyi.

::gatha1
‘‘Sikhīva loke tapasā jalitvā, sikhīva meghāgamane naditvā;
::

::gathalast
Sikhī mahesindhanavippahīno, sikhīva santiṃ sugato gato so’’.
::

Sikhissa kira bhagavato dhātuyo ekagghanāva hutvā aṭṭhaṃsu na vippakiriṃsu. Sakalajambudīpavāsino pana manussā tiyojanubbedhaṃ sattaratanamayaṃ himagirisadisasobhaṃ thūpamakaṃsu. Sesamettha gāthāsu pākaṭamevāti.

::centre
Sikhībuddhavaṃsavaṇṇanā niṭṭhitā.
::

::centre
Niṭṭhito vīsatimo buddhavaṃso.
::

### 23. Vessabhūbuddhavaṃsavaṇṇanā

Sikhissa {pb:V:0.0284} pana sammāsambuddhassa aparabhāge antarahite tassa sāsane sattativassasahassāyukā manussā anukkamena parihāyitvā dasavassāyukā ahesuṃ. Puna vaḍḍhitvā aparimitāyukā hutvā anukkamena parihāyitvā saṭṭhivassasahassāyukā ahesuṃ. Tadā vijitamanobhū sabbalokābhibhū sayambhū **vessabhū** nāma satthā loke udapādi. So pāramiyo pūretvā tusitapure nibbattitvā tato cavitvā anomanagare suppatītassa suppatītassa nāma rañño aggamahesiyā sīlavatiyā yasavatiyā nāma kucchismiṃ paṭisandhiṃ aggahesi. So dasannaṃ māsānaṃ accayena anupamuyyāne mātukucchito nikkhami. Jāyamānova janaṃ tosento vasabhanādaṃ nadi. Tasmā vasabhanādahetuttā tassa nāmaggahaṇadivase ‘‘vessabhū’’ti nāmamakaṃsu{pb:P:0.0248}. So chabbassasahassāni agāraṃ ajjhāvasi. Ruci-suruci-rativaḍḍhananāmakā tayo pāsādā tassa {pb:M:0.0291} ahesuṃ. Sucittādevippamukhāni tiṃsa itthisahassāni paccupaṭṭhitāni ahesuṃ.

So cattāri nimittāni disvā sucittāya nāma deviyā suppabuddhe nāma kumāre uppanne suvaṇṇasivikāya uyyānadassanatthāya gantvā devadattāni kāsāyāni gahetvā pabbaji. Taṃ sattattiṃsasahassāni anupabbajiṃsu. Atha so tehi parivuto cha māse padhānacariyaṃ caritvā visākhapuṇṇamāya sucittanigame sandissamānasarīrāya sirivaḍḍhanāya nāma dinnaṃ madhupāyāsaṃ paribhuñjitvā sālavane divāvihāraṃ vītināmetvā sāyanhasamaye narindanāgarājena dinnā aṭṭha tiṇamuṭṭhiyo gahetvā sālabodhiṃ padakkhiṇato upāgami. Tassāpi sālassa tadeva pāṭaliyā pamāṇameva pamāṇaṃ ahosi. Tatheva pupphaphalasirivibhavo veditabbo. So sālamūlamupagantvā cattālīsahatthavitthataṃ tiṇasantharaṃ santharitvā pallaṅkaṃ ābhujitvā vigatanīvaraṇaṃ sabbakāmamadāvaraṇaṃ anāvaraṇañāṇaṃ paṭilabhitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ tattheva vītināmetvā attano kaniṭṭhabhātikassa soṇakumārassa uttarakumārassa ca upanissayasampattiṃ disvā devapathena gantvā anomanagarasamīpe aruṇuyyāne otaritvā uyyānapālena kumāre pakkosāpetvā tesaṃ saparivārānaṃ majjhe dhammacakkaṃ pavattesi. Tadā asītiyā koṭisahassānaṃ paṭhamo abhisamayo ahosi.

Puna {pb:V:0.0285} janapadacārikaṃ caranto bhagavā tattha tattha dhammaṃ desento sattatiyā koṭisahassānaṃ dhammābhisamayo ahosi, so dutiyo abhisamayo ahosi. Anomanagareyeva diṭṭhijālaṃ bhindanto titthiyamānaddhajaṃ pātento mānamadaṃ viddhaṃsento dhammaddhajaṃ samussayanto navutiyojanavitthatāya manussaparisāya parimāṇarahitāya devaparisāya yamakapāṭihāriyaṃ katvā devamanusse pasādetvā saṭṭhikoṭiyo dhammāmatena tappesi, so tatiyo abhisamayo ahosi. Tena vuttaṃ –

::hangnum
1\.
::

::gatha1
‘‘Tattheva maṇḍakappamhi, asamo appaṭipuggalo;
::

::gathalast
Vessabhū nāma nāmena, loke uppajji nāyako.
::

::hangnum
2\.
::

::gatha1
‘‘Ādittaṃ {pb:M:0.0292} vata rāgaggi, taṇhānaṃ vijitaṃ tadā;
::

::gathalast
Nāgova bandhanaṃ chetvā, patto sambodhimuttamaṃ.
::

::hangnum
3\.
::

::gatha1
‘‘Dhammacakkaṃ pavattente, vessabhūlokanāyake;
::

::gathalast
Asītikoṭisahassānaṃ, paṭhamābhisamayo ahu.
::

::hangnum
4\.
::

::gatha1
‘‘Pakkante {pb:P:0.0249} cārikaṃ raṭṭhe, lokajeṭṭhe narāsabhe;
::

::gathalast
Sattatikoṭisahassānaṃ, dutiyābhisamayo ahu.
::

::hangnum
5\.
::

::gatha1
‘‘Mahādiṭṭhiṃ vinodento, pāṭiheraṃ karoti so;
::

::gathalast
Samāgatā naramarū, dasasahassī sadevake.
::

::hangnum
6\.
::

::gatha1
‘‘Mahāacchariyaṃ disvā, abbhutaṃ lomahaṃsanaṃ;
::

::gathalast
Devā ceva manussā ca, bujjhare saṭṭhikoṭiyo’’ti.
::

Tattha **āditta**nti sakalamidaṃ lokattayaṃ sampadittaṃ. **Rāgaggī**ti rāgena. **Taṇhānaṃ vijita**nti taṇhānaṃ vijitaṃ raṭṭhaṃ vasavattiṭṭhānanti evaṃ ñatvāti attho. **Nāgova bandhanaṃ chetvā**ti hatthī viya pūtilatābandhanaṃ chinditvā sambodhiṃ patto adhigato. **Dasasahassī**ti dasasahassiyaṃ. **Sadevake**ti sadevake loke. **Bujjhare**ti bujjhiṃsu.

Soṇuttarānaṃ {pb:V:0.0286} pana dvinnaṃ aggasāvakānaṃ samāgame pabbajitānaṃ asītiyā arahantasahassānaṃ majjhe māghapuṇṇamāyaṃ pātimokkhaṃ uddisi, so paṭhamo sannipāto ahosi. Yadā pana vessabhunā sabbalokābhibhunā saha pabbajitā sattattiṃsasahassasaṅkhā bhikkhū gaṇato ohīnasamaye pakkantā, te vessabhussa sammāsambuddhassa dhammacakkappavattiṃ sutvā soreyyaṃ nāma nagaraṃ āgantvā bhagavantaṃ addasaṃsu. Tesaṃ bhagavā dhammaṃ desetvā sabbeva te ehibhikkhupabbajjāya pabbājetvā caturaṅgasamannāgatāya parisāya pātimokkhaṃ uddisi, so dutiyo sannipāto ahosi.

Yadā pana nārivāhananagare upasanto nāma rājaputto rajjaṃ kāresi, tassānukampāya bhagavā tattha agamāsi, sopi bhagavato āgamanaṃ sutvā saparivāro bhagavato paccuggamanaṃ katvā nimantetvā mahādānaṃ datvā tassa dhammaṃ sutvā pasannahadayo pabbaji. Taṃ saṭṭhisahassasaṅkhā purisā {pb:M:0.0293} anupabbajiṃsu. Te tena saddhiṃ arahattaṃ pāpuṇiṃsu. So tehi parivuto vessabhū bhagavā pātimokkhaṃ uddisi, so tatiyo sannipāto ahosi. Tena vuttaṃ –

::hangnum
7\.
::

::gatha1
‘‘Sannipātā tayo āsuṃ, vessabhussa mahesino;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
8\.
::

::gatha1
‘‘Asītibhikkhusahassānaṃ, paṭhamo āsi samāgamo;
::

::gathalast
Sattatibhikkhusahassānaṃ, dutiyo āsi samāgamo.
::

::hangnum
9\.
::

::gatha1
‘‘Saṭṭhibhikkhusahassānaṃ{pb:P:0.0250}, tatiyo āsi samāgamo;
::

::gathalast
Jarādibhayatītānaṃ, orasānaṃ mahesino’’ti.
::

Tadā amhākaṃ bodhisatto sarabhavatīnagare paramapiyadassano sudassano nāma rājā hutvā vessabhumhi lokanāyake sarabhanagaramupagate tassa dhammaṃ sutvā pasannahadayo dasanakhasamodhānasamujjalaṃ jalajāmalāvikalakamalamakulasadisamañjaliṃ sirasi katvā buddhappamukhassa saṅghassa sacīvaraṃ mahādānaṃ datvā tattheva bhagavato nivāsatthāya gandhakuṭiṃ katvā taṃ parikkhipitvā vihārasahassaṃ kāretvā sabbañca vibhavajātaṃ bhagavato sāsane pariccajitvā tassa santike pabbajitvā ācāraguṇasampanno terasadhutaguṇesu nirato bodhisambhārapariyesanāya rato {pb:V:0.0287} buddhasāsanābhirato vihāsi. Sopi taṃ bhagavā byākāsi – ‘‘anāgate ito ekattiṃsakappe ayaṃ gotamo nāma buddho bhavissatī’’ti. Tena vuttaṃ –

::hangnum
10\.
::

::gatha1
‘‘Ahaṃ tena samayena, sudassano nāma khattiyo;
::

::gatha2
Nimantetvā mahāvīraṃ, dānaṃ datvā mahārahaṃ;
::

::gathalast
Annapānena vatthena, sasaṅghaṃ jinapūjayiṃ.
::

::hangnum
11\.
::

::gatha1
‘‘Tassa buddhassa asamassa, cakkaṃ vattitamuttamaṃ;
::

::gathalast
Sutvāna paṇitaṃ dhammaṃ, pabbajjamabhirocayiṃ.
::

::hangnum
12\.
::

::gatha1
‘‘Mahādānaṃ pavattetvā, rattindivamatandito;
::

::gathalast
Pabbajjaṃ guṇasampannaṃ, pabbajiṃ jinasantike.
::

::hangnum
13\.
::

::gatha1
‘‘Ācāraguṇasampanno, vattasīlasamāhito;
::

::gathalast
Sabbaññutaṃ gavesanto, ramāmi jinasāsane.
::

::hangnum
14\.
::

::gatha1
‘‘Saddhāpītiṃ {pb:M:0.0294} upagantvā, buddhaṃ vandāmi sattharaṃ;
::

::gathalast
Pīti uppajjati mayhaṃ, bodhiyāyeva kāraṇā.
::

::hangnum
15\.
::

::gatha1
‘‘Anivattamānasaṃ ñatvā, sambuddho etadabravi;
::

::gathalast
Ekattiṃse ito kappe, ayaṃ buddho bhavissati.
::

::hangnum
16\.
::

::gatha1
‘‘Ahu kapilavhayā rammā…pe… hessāma sammukhaṃ imaṃ.
::

::hangnum
17\.
::

::gatha1
‘‘Tassāhaṃ vacanaṃ sutvā, bhiyyo cittaṃ pasādayiṃ;
::

::gathalast
Uttariṃ vatamadhiṭṭhāsiṃ, dasapāramipūriyā’’ti.
::

Tattha **cakkaṃ vattita**nti dhammacakkaṃ pavattitaṃ. **Paṇītaṃ dhamma**nti uttarimanussadhammaṃ. **Pabbajjaṃ guṇasampanna**nti ñatvā pabbajinti attho. **Vattasīlasamāhito**ti vattesu ca sīlesu ca samāhito. Tesaṃ tesaṃ pūraṇe samāhitoti attho. **Ramāmī**ti abhiramiṃ. **Saddhāpīti**nti saddhañca pītiñca upagantvā. **Vandāmī**ti abhivandiṃ, atītatthe vattamānavacanaṃ daṭṭhabbaṃ. **Satthara**nti satthāraṃ. **Anivattamānasa**nti anosakkiyamānamānasaṃ.

Tassa {pb:V:0.0288}{pb:P:0.0251} pana bhagavato anomaṃ nāma nagaraṃ ahosi. Suppatīto nāmassa pitā khattiyo, yasavatī nāma mātā, soṇo ca uttaro ca dve aggasāvakā, upasanto nāmupaṭṭhāko, rāmā ca samālā ca dve aggasāvikā, sālarukkho bodhi, sarīraṃ saṭṭhihatthubbedhaṃ ahosi. Saṭṭhivassasahassāni āyu, sucittā nāmassa bhariyā, suppabuddho nāmassa putto, suvaṇṇasivikāya nikkhami. Tena vuttaṃ –

::hangnum
18\.
::

::gatha1
‘‘Anomaṃ nāma nagaraṃ, suppatīto nāma khattiyo;
::

::gathalast
Mātā yasavatī nāma, vessabhussa mahesino.
::

::hangnum
23\.
::

::gatha1
‘‘Soṇo ca uttaro ceva, ahesuṃ aggasāvakā;
::

::gathalast
Upasanto nāmupaṭṭhāko, vessabhussa mahesino.
::

::hangnum
24\.
::

::gatha1
‘‘Rāmā ceva samālā ca, ahesuṃ aggasāvikā;
::

::gathalast
Bodhi tassa bhagavato, mahāsāloti vuccati.
::

::hangnum
25\.
::

::gatha1
‘‘Sotthiko {pb:M:0.0295} ceva rammo ca, ahesuṃ aggupaṭṭhakā;
::

::gathalast
Gotamī sirimā ceva, ahesuṃ aggupaṭṭhikā.
::

::hangnum
26\.
::

::gatha1
‘‘Saṭṭhiratanamubbedho, hemayūpasamūpamo;
::

::gathalast
Kāyā niccharatī rasmi, rattiṃva pabbate sikhī.
::

::hangnum
27\.
::

::gatha1
‘‘Saṭṭhivassasahassāni, āyu tassa mahesino;
::

::gathalast
Tāvatā tiṭṭhamāno so, tāresi, janataṃ bahuṃ.
::

::hangnum
28\.
::

::gatha1
‘‘Dhammaṃ vitthārikaṃ katvā, vibhajitvā mahājanaṃ;
::

::gathalast
Dhammanāvaṃ ṭhapetvāna, nibbuto so sasāvako.
::

::hangnum
29\.
::

::gatha1
‘‘Dassaneyyaṃ sabbajanaṃ, vihāraṃ iriyāpathaṃ;
::

::gathalast
Sabbaṃ tamantarahitaṃ, nanu rittā sabbasaṅkhārā’’ti.
::

Tattha {pb:V:0.0289} **hemayūpasamūpamo**ti {pb:P:0.0252} suvaṇṇatthambhasadisoti attho. **Niccharatī**ti ito cito ca sandhāvati. **Rasmī**ti pabhārasmi. **Rattiṃva pabbate sikhī**ti rattiyaṃ pabbatamatthake aggi viya. Raṃsivijjotā tassa kāyeti attho. **Vibhajitvā**ti vibhāgaṃ katvā, ugghaṭitādivasena sotāpannādivasena cāti attho. **Dhammanāva**nti aṭṭhaṅgamaggasaṅkhātaṃ dhammanāvaṃ, caturoghanittharaṇatthāya ṭhapetvāti attho. **Dassaneyya**nti dassanīyo. **Sabbajana**nti sabbo jano, sasāvakasaṅgho sammāsambuddhoti attho. **Vihāra**nti vihāro, sabbattha paccatte upayogavacanaṃ daṭṭhabbaṃ.

Vessabhū kira bhagavā usabhavatīnagare kheme migadāye parinibbāyi. Dhātuyo panassa vippakiriṃsu.

::gatha1
‘‘Usabhavatipure puruttame, jinavasabho bhagavā hi vessabhū;
::

::gathalast
Upavanavihare manorame, nirupadhisesamupāgato kirā’’ti.
::

::unindented
Sesaṃ sabbattha gāthāsu pākaṭamevāti.
::

::centre
Vessabhūbuddhavaṃsavaṇṇanā niṭṭhitā.
::

::centre
Niṭṭhito ekavīsatimo buddhavaṃso.
::

### 24. Kakusandhabuddhavaṃsavaṇṇanā

Vessabhumhi {pb:M:0.0296}{pb:V:0.0290} sayambhumhi parinibbute tasmiṃ pana kappe atikkante ekūnattiṃsakappesu jinadivasakarā nuppajjiṃsu. Imasmiṃ pana bhaddakappe cattāro buddhā nibbattiṃsu. Katame cattāro? **Kakusandho koṇāgamano kassapo amhākaṃ buddho**ti. **Metteyyo** pana bhagavā uppajjissati. Evamayaṃ kappo pañcahi buddhuppādehi paṭimaṇḍitattā bhaddakappoti bhagavatā vaṇṇito. Tattha **kakusandho** nāma bhagavā pāramiyo pūretvā tusitapure nibbattitvā {pb:P:0.0253} tato cavitvā khemavatīnagare khemaṅkarassa nāma rañño atthadhammānusāsakassa aggidattassa nāma purohitassa aggamahesiyā visākhāya nāma brāhmaṇiyā kucchismiṃ paṭisandhiṃ aggahesi. Yadā pana khattiyā brāhmaṇe sakkaronti garukaronti mānenti pūjenti, tadā bodhisattā brāhmaṇakule nibbattanti.

Yadā pana brāhmaṇā khattiye sakkaronti garukaronti mānenti pūjenti, tadā khattiyakule uppajjanti. Tadā kira brāhmaṇā khattiyehi sakkarīyanti garukarīyanti, tasmā saccasandho kakusandho bodhisatto vibhavasirisamudayenākule anākule brāhmaṇakule dasasahassilokadhātuṃ unnādento kampayanto udapādi. Heṭṭhā vuttappakārāni pāṭihāriyāni nibbattiṃsu. Tato dasannaṃ māsānaṃ accayena khemavatuyyāne mātukucchito suvaṇṇalatāto aggijālo viya nikkhami. So cattāri vassasahassāni agāraṃ ajjhāvasi. Tassa kira kāmakāmavaṇṇakāmasuddhināmakā tayo pāsādā ahesuṃ. Rocinībrāhmaṇīpamukhāni tiṃsa itthisahassāni paccupaṭṭhitāni ahesuṃ.

So cattāri nimittāni disvā rociniyā brāhmaṇiyā anuttare uttare nāma kumāre uppanne payuttena ājaññarathena mahābhinikkhamanaṃ nikkhamitvā pabbaji. Taṃ cattālīsasahassāni anupabbajiṃsu. So tehi parivuto aṭṭha māse padhānacariyaṃ caritvā visākhapuṇṇamāya sucirindhanigame vajirindhabrāhmaṇassa dhītāya dinnaṃ madhupāyāsaṃ paribhuñjitvā khadiravane divāvihāraṃ katvā sāyanhasamaye subhaddena nāma yavapālakena upanītā aṭṭha tiṇamuṭṭhiyo gahetvā sirīsabodhiṃ pāṭaliyā {pb:M:0.0297}{pb:V:0.0291} vuttappamāṇaṃ dibbagandhaṃ upavāyamānaṃ upagantvā catuttiṃsahatthavitthataṃ tiṇasantharaṃ santharitvā pallaṅkaṃ ābhujitvā sambodhiṃ patvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ vītināmetvā attanā saha pabbajitānaṃ cattālīsāya bhikkhusahassānaṃ saccappaṭivedhasamatthataṃ disvā ekāheneva makilanagarasamīpe sambhūtaṃ isipatanaṃ nāma migadāyaṃ pavisitvā tesaṃ majjhagato bhagavā dhammacakkaṃ pavattesi. Tadā cattālīsāya koṭisahassānaṃ paṭhamo dhammābhisamayo ahosi.

Puna kaṇṇakujjanagaradvāre mahāsālarukkhamūle yamakapāṭihāriyaṃ katvā tiṃsakoṭisahassānaṃ dhammacakkhuṃ uppādesi, so dutiyo abhisamayo ahosi. Yadā pana khemavatīnagarassāvidūre aññatarasmiṃ devāyatane abhimatanaradevo naradevo nāma yakkho dissamānamanussasarīro hutvā kantāramajjhe ekassa kamalakuvalayuppalasamalaṅkatasalilasītalassa paramamadhurasisiravārino sabbajanasurabhiramassa sarassa samīpe ṭhatvā kamalakuvalayakallahārādīhi satte upalāpetvā manusse khādati{pb:P:0.0254}. Tasmiṃ magge pacchinne janasampātarahite mahāaṭaviṃ pavisitvā tattha sampatte satte khādati. So lokavissuto mahākantāramaggo ahosi. Ubhatokantāradvāre kira mahājanakāyo sannipatitvā kantāranittharaṇatthāya aṭṭhāsi. Atha vigatabhavabandho kakusandho satthā ekadivasaṃ paccūsasamaye mahākaruṇāsamāpattito vuṭṭhāya lokaṃ volokento ñāṇajālassa antogataṃ taṃ mahesakkhaṃ naradevayakkhaṃ tañca janasamūhamaddasa. Disvā ca pana gaganatalena gantvā tassa janakāyassa passantasseva bhagavā anekavihitaṃ pāṭihāriyaṃ karonto tassa naradevayakkhassa bhavane otaritvā tassa maṅgalapallaṅke nisīdi.

Atha kho so manussabhakkho yakkho chabbaṇṇarasmiyo vissajjentaṃ indadhanuparivutamiva divasakaraṃ munidivasakaraṃ pavanapathenāgacchantaṃ disvā – ‘‘dasabalo mamānukampāya idhāgacchatī’’ti pasannahadayo attano parivārayakkhehi saddhiṃ anekamigagaṇavantaṃ himavantaṃ gantvā nānāvaṇṇagandhāni jalajathalajāni kusumāni paramamanoramāni sugandhagandhe samāharitvā attano {pb:M:0.0298} pallaṅke nisinnaṃ vigatarandhaṃ kakusandhaṃ lokanāyakaṃ mālāgandhavilepanādīhi pūjayitvā thutisaṅgītāni pavattento sirasi añjaliṃ katvā namassamāno aṭṭhāsi. Tato manussā taṃ pāṭihāriyaṃ disvā pasannahadayā samāgamma bhagavantaṃ parivāretvā namassamānā aṭṭhaṃsu. Atha appaṭisandho kakusandho bhagavā abhipūjitanaradevayakkhaṃ naradevayakkhaṃ kammaphalasambandhadassanena samuttejetvā nirayakathāya santāsetvā catusaccakathaṃ kathesi, tadā aparimitānaṃ sattānaṃ dhammābhisamayo ahosi, ayaṃ tatiyo abhisamayo ahosi. Tena vuttaṃ –

::hangnum
1\.
::

::gatha1
‘‘Vessabhussa {pb:V:0.0292} aparena, sambuddho dvipaduttamo;
::

::gathalast
Kakusandho nāma nāmena, appameyyo durāsado.
::

::hangnum
2\.
::

::gatha1
‘‘Ugghāṭetvā sabbabhavaṃ, cariyāya pāramiṃ gato;
::

::gathalast
Sīhova pañjaraṃ bhetvā, patto sambodhimuttamaṃ.
::

::hangnum
3\.
::

::gatha1
‘‘Dhammacakkaṃ pavattente, kakusandhe lokanāyake;
::

::gathalast
Cattālīsakoṭisahassānaṃ, dhammābhisamayo ahu.
::

::hangnum
4\.
::

::gatha1
‘‘Antalikkhamhi ākāse, yamakaṃ katvā vikubbanaṃ;
::

::gathalast
Tiṃsakoṭisahassānaṃ, bodhesi devamānuse.
::

::hangnum
5\.
::

::gatha1
‘‘Naradevassa {pb:P:0.0255} yakkhassa, catusaccappakāsane;
::

::gathalast
Dhammābhisamayo tassa, gaṇanāto asaṅkhiyo’’ti.
::

Tattha **ugghāṭetvā**ti samūhanitvā. **Sabbabhava**nti sabbaṃ navavidhaṃ bhavaṃ, bhavuppattinimittaṃ kammanti attho. **Cariyāya pāramiṃ gato**ti sabbapāramīnaṃ pūraṇavasena pāraṃ gato. **Sīhova pañjaraṃ bhetvā**ti sīho viya pañjaraṃ munikuñjaro bhavapañjaraṃ vināsetvāti attho. Kakusandhassa viddhastabhavabandhanassa ekova sāvakasannipāto ahosi. Kaṇṇakujjanagare isipatane migadāye attanā saha pabbajitehi cattālīsāya arahantasahassehi parivuto māghapuṇṇamāyaṃ bhagavā pātimokkhaṃ uddisi. Tena vuttaṃ –

::hangnum
6\.
::

::gatha1
‘‘Kakusandhassa {pb:M:0.0299} bhagavato, eko āsi samāgamo;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
7\.
::

::gatha1
‘‘Cattālīsasahassānaṃ, tadā āsi samāgamo;
::

::gathalast
Dantabhūmimanuppattānaṃ, āsavārigaṇakkhayā’’ti.
::

Tadā amhākaṃ bodhisatto khemo nāma rājā hutvā buddhappamukhassa saṅghassa pattacīvaraṃ mahādānaṃ datvā añjanādīni sabbabhesajjāni ca adāsi. Aññañca samaṇaparikkhāraṃ datvā tassa {pb:V:0.0293} dhammadesanaṃ sutvā pasannahadayo hutvā bhagavato santike pabbaji. So pana satthā – ‘‘anāgate imasmiṃyeva kappe buddho bhavissatī’’ti byākāsi. Tena vuttaṃ –

::hangnum
8\.
::

::gatha1
‘‘Ahaṃ tena samayena, khemo nāmāsi khattiyo;
::

::gathalast
Tathāgate jinaputte, dānaṃ datvā anappakaṃ.
::

::hangnum
9\.
::

::gatha1
‘‘Pattañca cīvaraṃ datvā, añjanaṃ madhulaṭṭhikaṃ;
::

::gathalast
Imetaṃ patthitaṃ sabbaṃ, paṭiyādemi varaṃ varaṃ.
::

::hangnum
10\.
::

::gatha1
‘‘Sopi maṃ buddho byākāsi, kakusandho vināyako;
::

::gathalast
Imamhi bhaddake kappe, ayaṃ buddho bhavissati.
::

::hangnum
11\.
::

::gatha1
‘‘Ahu kapilavhayā rammā…pe… hessāma sammukhā imaṃ.
::

::hangnum
13\.
::

::gatha1
‘‘Nagaraṃ khemavatī nāma, khemo nāmāsahaṃ tadā;
::

::gathalast
Sabbaññutaṃ gavesanto, pabbajiṃ tassa santike’’ti.
::

Tattha {pb:P:0.0256} **añjanaṃ** pākaṭameva. **Madhulaṭṭhika**nti yaṭṭhimadhukaṃ. **Imeta**nti imaṃ etaṃ. **Patthita**nti icchitaṃ. **Paṭiyādemī**ti dajjāmi, adāsinti attho. **Varaṃ vara**nti seṭṭhaṃ seṭṭhanti attho. ‘‘Yadetaṃ patthita’’ntipi pāṭho, tassa yaṃ icchati, etaṃ sabbaṃ adāsinti attho. Ayaṃ sundarataro.

Tassa pana adandhassa kakusandhassa bhagavato khemaṃ nāma nagaraṃ ahosi. Aggidatto nāma brāhmaṇo pitā, visākhā nāma brāhmaṇī mātā, vidhuro ca sañjīvo ca dve aggasāvakā, buddhijo nāmupaṭṭhāko, sāmā ca campā ca dve aggasāvikā, mahāsirīsarukkho bodhi, sarīraṃ cattālīsahatthubbedhaṃ ahosi, samantā dasayojanāni sarīrappabhā niccharati{pb:M:0.0300}, cattālīsavassasahassāni āyu, bhariyā panassa rocinī nāma brāhmaṇī, uttaro nāma putto, ājaññarathena nikkhami. Tena vuttaṃ –

::hangnum
14\.
::

::gatha1
‘‘Brāhmaṇo aggidatto ca, āsi buddhassa so pitā;
::

::gathalast
Visākhā nāma janikā, kakusandhassa satthuno.
::

::hangnum
15\.
::

::gatha1
‘‘Vasate {pb:V:0.0294} tattha kheme pure, sambuddhassa mahākulaṃ;
::

::gathalast
Narānaṃ pavaraṃ seṭṭhaṃ, jātimantaṃ mahāyasaṃ.
::

::hangnum
20\.
::

::gatha1
‘‘Vidhuro ca sañjīvo ca, ahesuṃ aggasāvakā;
::

::gathalast
Buddhijo nāmupaṭṭhāko, kakusandhassa satthuno.
::

::hangnum
21\.
::

::gatha1
‘‘Sāmā ca campānāmā ca, ahesuṃ aggasāvikā;
::

::gathalast
Bodhi tassa bhagavato, sirīsoti pavuccati.
::

::hangnum
23\.
::

::gatha1
‘‘Cattālīsaratanāni, accuggato mahāmuni;
::

::gathalast
Kanakappabhā niccharati, samantā dasayojanaṃ.
::

::hangnum
24\.
::

::gatha1
‘‘Cattālīsavassasahassāni, āyu tassa mahesino;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
25\.
::

::gatha1
‘‘Dhammāpaṇaṃ {pb:P:0.0257} pasāretvā, naranārīnaṃ sadevake;
::

::gathalast
Naditvā sīhanādaṃva, nibbuto so sasāvako.
::

::hangnum
26\.
::

::gatha1
‘‘Aṭṭhaṅgavacanasampanno, acchiddāni nirantaraṃ;
::

::gathalast
Sabbaṃ tamantarahitaṃ, nanu rittā sabbasaṅkhārā’’ti.
::

Tattha **vasate tattha kheme pure**ti ayaṃ gāthā kakusandhassa jātanagarasandassanatthaṃ vuttāti veditabbā. **Mahākula**nti uditoditaṃ bhagavato pitukulaṃ. **Narānaṃ pavaraṃ seṭṭha**nti jātivasena sabbamanussānaṃ pavaraṃ seṭṭhanti attho. **Jātimanta**nti abhijātivantaṃ, uttamābhijātaṃ. **Mahāyasa**nti mahāparivāraṃ, kiṃ taṃ buddhassa mahākulaṃ? Tattha mahākulaṃ kheme pure vasatetipadena sambandho daṭṭhabbo.

**Samantā dasayojana**nti samantato dasa yojanāni pharitvā niccakālaṃ sarīrato nikkhamitvā suvaṇṇavaṇṇā pabhā niccharatīti attho. **Dhammāpaṇa**nti {pb:M:0.0301} dhammasaṅkhātaṃ āpaṇaṃ. **Pasāretvā**ti bhaṇḍavikkiṇanatthaṃ nānābhaṇḍasamiddhamāpaṇaṃ viya dhammāpaṇaṃ pasāretvāti attho. **Naranārīna**nti {pb:V:0.0295} veneyyanaranārīnaṃ jhānasamāpattimaggaphalaratanavisesādhigamatthāya. **Sīhanādaṃ vā**ti sīhanādaṃ viya, abhayanādaṃ naditvā. **Aṭṭhaṅgavacanasampanno**ti aṭṭhaṅgasamannāgatasaro satthā. **Acchiddānī**ti chiddādibhāvarahitāni sīlāni acchiddāni asabalāni akammāsāni. Atha vā acchiddāni avivarāni sāvakayugaḷādīni. **Nirantara**nti satataṃ sabbakālaṃ. **Sabbaṃ tamantarahita**nti satthā ca sāvakayugaḷādīni ca taṃ sabbaṃ munibhāvamupagantvā adassanabhāvamupagatanti attho.

::gatha1
‘‘Apetabandho kakusandhabuddho, adandhapañño gatasabbarandho;
::

::gathalast
Tilokasandho kira saccasandho, kheme pane vāsamakappayittha’’.
::

::unindented
Sesagāthāsu sabbattha pākaṭamevāti.
::

::centre
Kakusandhabuddhavaṃsavaṇṇanā niṭṭhitā.
::

::centre
Niṭṭhito bāvīsatimo buddhavaṃso.
::

### 25. Koṇāgamanabuddhavaṃsavaṇṇanā

Kakusandhassa {pb:V:0.0296}{pb:P:0.0258} pana bhagavato aparabhāge tassa sāsane ca antarahite sattesu tiṃsavassasahassāyukesu jātesu parahitakoṇāgamano **koṇāgamano** nāma satthā loke udapādi. Atha vā kanakāgamanato koṇāgamano nāma satthā loke udapādi. Tattha ka-kārassa koādesaṃ katvā na-kārassa ṇādesaṃ katvā ekassa ka-kārassa lopaṃ katvā niruttinayena kanakassa kanakādiābharaṇassa āgamanaṃ pavassanaṃ yassa bhagavato uppannakāle so koṇāgamano nāma. Ettha pana āyu anupubbena parihīnasadisaṃ kataṃ, na evaṃ parihīnaṃ, puna vaḍḍhitvā parihīnanti veditabbaṃ. Kathaṃ? Imasmiṃyeva kappe kakusandho bhagavā cattālīsavassasahassāyukakāle nibbatto, taṃ {pb:M:0.0302} pana āyu parihāyamānaṃ dasavassakālaṃ patvā puna asaṅkhyeyyaṃ patvā tato parihāyamānaṃ tiṃsavassasahassāyukakāle ṭhitaṃ, tadā koṇāgamano bhagavā loke uppannoti veditabbo.

Sopi pāramiyo pūretvā tusitapure nibbattitvā tato cavitvā sobhavatīnagare yaññadattassa brāhmaṇassa bhariyāya rūpādīhi guṇehi anuttarāya uttarāya nāma brāhmaṇiyā kucchismiṃ paṭisandhiṃ gahetvā dasannaṃ māsānaṃ accayena subhavatīuyyāne mātukucchito nikkhami. Jāyamāne pana tasmiṃ sakalajambudīpe devo kanakavassaṃ vassi. Tenassa kanakāgamanakāraṇattā ‘‘kanakāgamano’’ti nāmamakaṃsu. Taṃ panassa nāmaṃ anukkamena pariṇamamānaṃ koṇāgamano’’ti jātaṃ. So pana tīṇi vassasahassāni agāraṃ ajjhāvasi. Tusita-santusita-santuṭṭhanāmakā panassa tayo pāsādā ahesuṃ. Rucigattābrāhmaṇīpamukhāni soḷasa itthisahassāni ahesuṃ.

So cattāri nimittāni disvā rucigattāya brāhmaṇiyā satthavāhe nāma putte uppanne hatthikkhandhavaragato hatthiyānena mahābhinikkhamanaṃ nikkhamitvā pabbaji. Taṃ tiṃsapurisasahassāni anupabbajiṃsu. So tehi parivuto cha māse padhānacariyaṃ caritvā visākhapuṇṇamāyaṃ aggisonabrāhmaṇassa dhītāya aggisonabrāhmaṇakumāriyā dinnaṃ madhupāyāsaṃ paribhuñjitvā khadiravane divāvihāraṃ katvā sāyanhasamaye jaṭātindukena nāma yavapālena dinnā {pb:V:0.0297} aṭṭha tiṇamuṭṭhiyo gahetvā udumbarabodhiṃ puṇḍarīke vuttappamāṇaṃ phalavibhūtisampannaṃ dakkhiṇato upagantvā vīsatihatthavitthataṃ tiṇasantharaṃ santharitvā pallaṅkaṃ ābhujitvā mārabalaṃ viddhaṃsetvā dasabalañāṇāni paṭilabhitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ vītināmetvā attanā saha pabbajitānaṃ tiṃsabhikkhusahassānaṃ upanissayasampattiṃ disvā gaganapathena gantvā sudassananagarasamīpe isipatane migadāye otaritvā tesaṃ majjhagato dhammacakkaṃ pavattesi, tadā tiṃsakoṭisahassānaṃ paṭhamābhisamayo ahosi.

Puna sundaranagaradvāre mahāsālarukkhamūle yamakapāṭihāriyaṃ katvā vīsatikoṭisahassānaṃ dhammāmataṃ pāyesi, so dutiyo abhisamayo ahosi. Attano mātaraṃ {pb:P:0.0259} uttaraṃ pamukhaṃ katvā dasasu cakkavāḷasahassesu {pb:M:0.0303} devatānaṃ samāgatānaṃ abhidhammapiṭakaṃ desente bhagavati dasannaṃ koṭisahassānaṃ tatiyo abhisamayo ahosi. Tena vuttaṃ –

::hangnum
1\.
::

::gatha1
‘‘Kakusandhassa aparena, sambuddho dvipaduttamo;
::

::gathalast
Koṇāgamano nāma jino, lokajeṭṭho narāsabho.
::

::hangnum
2\.
::

::gatha1
‘‘Dasa dhamme pūrayitvāna, kantāraṃ samatikkami;
::

::gathalast
Pavāhiya malaṃ sabbaṃ, patto sambodhimuttamaṃ.
::

::hangnum
3\.
::

::gatha1
‘‘Dhammacakkaṃ pavattente, koṇāgamananāyake;
::

::gathalast
Tiṃsakoṭisahassānaṃ, paṭhamābhisamayo ahu.
::

::hangnum
4\.
::

::gatha1
‘‘Pāṭihīraṃ karonte ca, paravādappamaddane;
::

::gathalast
Vīsatikoṭisahassānaṃ, dutiyābhisamayo ahu.
::

::hangnum
5\.
::

::gatha1
‘‘Tato vikubbanaṃ katvā, jino devapuraṃ gato;
::

::gathalast
Vasate tattha sambuddho, silāya paṇḍukambale.
::

::hangnum
6\.
::

::gatha1
‘‘Pakaraṇe satta desento, vassaṃ vasati so muni;
::

::gathalast
Dasakoṭisahassānaṃ, tatiyābhisamayo ahū’’ti.
::

Tattha {pb:V:0.0298} **dasa dhamme pūrayitvānā**ti dasa pāramidhamme pūrayitvā. **Kantāraṃ samatikkamī**ti jātikantāraṃ samatikkami. **Pavāhiyā**ti pavāhetvā. **Malaṃ sabba**nti rāgādimalattayaṃ. **Pāṭihīraṃ karonte ca, paravādappamaddane**ti paravādivādappamaddane, bhagavati pāṭihāriyaṃ karonteti attho. **Vikubbana**nti vikubbaniddhiṃ, sundaranagaradvāre yamakapāṭihāriyaṃ katvā devapuraṃ gato tattha paṇḍukambalasilāyaṃ vasi. Kathaṃ vasīti? **Pakaraṇe satta desento**ti tattha devānaṃ sattappakaraṇasaṅkhātaṃ abhidhammapiṭakaṃ desento vasi. Evaṃ tattha abhidhammaṃ desente bhagavati dasakoṭisahassānaṃ devānaṃ abhisamayo ahosīti attho.

Parisuddhapāramipūraṇāgamanassa koṇāgamanassapi eko sāvakasannipāto ahosi. Surindavatīnagare surindavatuyyāne viharanto bhiyyasassa {pb:M:0.0304} rājaputtassa ca uttarassa ca rājaputtassa dvinnampi tiṃsasahassaparivārānaṃ dhammaṃ desetvā sabbeva te ehibhikkhupabbajjāya {pb:P:0.0260} pabbājetvā tesaṃ majjhagato māghapuṇṇamāyaṃ pātimokkhaṃ uddisi. Tena vuttaṃ –

::hangnum
7\.
::

::gatha1
‘‘Tassāpi devadevassa, eko āsi samāgamo;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
8\.
::

::gatha1
‘‘Tiṃsabhikkhusahassānaṃ, tadā āsi samāgamo;
::

::gathalast
Oghānamatikkantānaṃ, bhijjitānañca maccuyā’’ti.
::

Tattha **oghāna**nti kāmoghādīnaṃ, catunnamoghānametaṃ adhivacanaṃ. Yassa pana te saṃvijjanti, taṃ vaṭṭasmiṃ ohananti osīdāpentīti oghā, tesaṃ oghānaṃ, upayogatthe sāmivacanaṃ daṭṭhabbaṃ. Catubbidhe oghe atikkantānanti attho. **Bhijjitāna**nti etthāpi eseva nayo. **Maccuyā**ti maccuno.

Tadā amhākaṃ bodhisatto mithilanagare pabbato nāma rājā ahosi, tadā ‘‘saraṇagatasabbapāṇāgamanaṃ koṇāgamanaṃ mithilanagaramanuppatta’’nti sutvā saparivāro rājā paccuggantvā vanditvā dasabalaṃ nimantetvā mahādānaṃ datvā tattha bhagavantaṃ vassāvāsatthāya yācitvā temāsaṃ sasāvakasaṅghaṃ satthāraṃ upaṭṭhahitvā pattuṇṇacīnapaṭṭakambalakoseyyadukūlakappāsikādīni mahagghāni ceva sukhumavatthāni ca suvaṇṇapādukā ceva aññañca bahuparikkhāramadāsi. Sopi naṃ bhagavā byākāsi – ‘‘imasmiṃyeva bhaddakappe ayaṃ buddho bhavissatī’’ti{pb:V:0.0299}. Atha so mahāpuriso tassa bhagavato byākaraṇaṃ sutvā mahārajjaṃ pariccajitvā tasseva bhagavato santike pabbaji. Tena vuttaṃ –

::hangnum
9\.
::

::gatha1
‘‘Ahaṃ tena samayena, pabbato nāma khattiyo;
::

::gathalast
Mittāmaccehi sampanno, anantabalavāhano.
::

::hangnum
10\.
::

::gatha1
‘‘Sambuddhadassanaṃ gantvā, sutvā dhammamanuttaraṃ;
::

::gathalast
Nimantetvā sajinasaṅghaṃ, dānaṃ datvā yadicchakaṃ.
::

::hangnum
11\.
::

::gatha1
‘‘Pattuṇṇaṃ cīnapaṭṭañca, koseyyaṃ kambalampi ca;
::

::gathalast
Suvaṇṇapādukañceva, adāsiṃ satthusāvake.
::

::hangnum
12\.
::

::gatha1
‘‘Sopi {pb:M:0.0305} maṃ buddho byākāsi, saṅghamajjhe nisīdiya;
::

::gathalast
Imamhi bhaddake kappe, ayaṃ buddho bhavissati.
::

::hangnum
13\.
::

::gatha1
‘‘Ahu kapilavhayā rammā…pe… hessāma sammukhā imaṃ.
::

::hangnum
14\.
::

::gatha1
‘‘Tassāpi {pb:P:0.0261} vacanaṃ sutvā, bhiyyo cittaṃ pasādayiṃ;
::

::gathalast
Uttariṃ vatamadhiṭṭhāsiṃ dasapāramipūriyā.
::

::hangnum
15\.
::

::gatha1
‘‘Sabbaññutaṃ gavesanto, dānaṃ datvā naruttame;
::

::gathalast
Ohāyāhaṃ mahārajjaṃ, pabbajiṃ jinasantike’’ti.
::

Tattha **anantabalavāhano**ti bahukaṃ anantaṃ mayhaṃ balaṃ assahatthiādikaṃ vāhanañcāti attho. **Sambuddhadassana**nti sambuddhadassanatthāya. **Yadicchaka**nti yāvadicchakaṃ buddhappamukhaṃ saṅghaṃ catubbidhena āhārena ‘‘alamala’’nti pavārāpetvā, hatthena pidahāpetvāti attho. **Satthusāvake**ti satthuno ceva sāvakānañca adāsiṃ. **Naruttame**ti naruttamassa. **Ohāyā**ti pahāya pariccajitvā.

Tassa pana koṇāgamanassa bhagavato sobhavatī nāma nagaraṃ ahosi, yaññadatto nāma brāhmaṇo {pb:V:0.0300} pitā, uttarā nāma brāhmaṇī mātā, bhiyyaso ca uttaro cāti dve aggasāvakā, sotthijo nāmupaṭṭhāko, samuddā ca uttarā ca dve aggasāvikā, udumbararukkho bodhi, sarīraṃ tiṃsahatthubbedhaṃ ahosi, tiṃsavassasahassāni āyu, bhariyā panassa rucigattā nāma brāhmaṇī, satthavāho nāma putto, hatthiyānena nikkhami. Tena vuttaṃ –

::hangnum
16\.
::

::gatha1
‘‘Nagaraṃ sobhavatī nāma, sobho nāmāsi khattiyo;
::

::gathalast
Vasate tattha nagare, sambuddhassa mahākulaṃ.
::

::hangnum
17\.
::

::gatha1
‘‘Brāhmaṇo yaññadatto ca, āsi buddhassa so pitā;
::

::gathalast
Uttarā nāma janikā, koṇāgamanassa satthuno;
::

::hangnum
22\.
::

::gatha1
‘‘Bhiyyaso uttaro nāma, ahesuṃ aggasāvakā;
::

::gathalast
Sotthijo nāmupaṭṭhāko, koṇāgamanassa satthuno.
::

::hangnum
23\.
::

::gatha1
‘‘Samuddā {pb:M:0.0306} uttarā ceva, ahesuṃ aggasāvikā;
::

::gathalast
Bodhi tassa bhagavato, udumbaroti pavuccati.
::

::hangnum
25\.
::

::gatha1
‘‘Uccattanena {pb:P:0.0262} so buddho, tiṃsahatthasamuggato;
::

::gathalast
Ukkāmukhe yathā kambu, evaṃ raṃsīhi maṇḍito.
::

::hangnum
26\.
::

::gatha1
‘‘Tiṃsavassasahassāni, āyu buddhassa tāvade;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
27\.
::

::gatha1
‘‘Dhammacetiṃ samussetvā, dhammadussavibhūsitaṃ;
::

::gathalast
Dhammapupphaguḷaṃ katvā, nibbuto so sasāvako.
::

::hangnum
28\.
::

::gatha1
‘‘Mahāvilāso tassa jano, siridhammappakāsano;
::

::gathalast
Sabbaṃ tamantarahitaṃ, nanu rittā sabbasaṅkhārā’’ti.
::

Tattha **ukkāmukhe**ti kammāruddhane. Yathā **kambū**ti suvaṇṇanikkhaṃ viya. **Evaṃ raṃsīhi maṇḍito**ti {pb:V:0.0301} evaṃ rasmīhi paṭimaṇḍito samalaṅkato. **Dhammacetiṃ samussetvā**ti sattattiṃsabodhipakkhiyadhammamayaṃ cetiyaṃ patiṭṭhāpetvā. **Dhammadussavibhūsita**nti catusaccadhammapaṭākavibhūsitaṃ. **Dhammapupphaguḷaṃ katvā**ti dhammamayapupphamālāguḷaṃ katvā. Mahājanassa vipassanācetiyaṅgaṇe ṭhitassa namassanatthāya dhammacetiyaṃ patiṭṭhāpetvā sasāvakasaṅgho satthā parinibbāyīti attho. **Mahāvilāso**ti mahāiddhivilāsappatto. **Tassā**ti tassa bhagavato. **Jano**ti sāvakajano. **Siridhammappakāsano**ti lokuttaradhammappakāsano so bhagavā ca sabbaṃ tamantarahitanti attho.

::gatha1
‘‘Sukhena koṇāgamano gatāsavo, vikāmapāṇāgamano mahesī;
::

::gathalast
Vane viveke sirināmadheyye, visuddhavaṃsāgamano vasittha’’.
::

::unindented
Sesagāthāsu sabbattha pākaṭamevāti.
::

::centre
Koṇāgamanabuddhavaṃsavaṇṇanā niṭṭhitā.
::

::centre
Niṭṭhito tevīsatimo buddhavaṃso.
::

### 26. Kassapabuddhavaṃsavaṇṇanā

Koṇāgamanassa {pb:M:0.0307}{pb:V:0.0302}{pb:P:0.0263} pana bhagavato aparabhāge tassa sāsane ca antarahite tiṃsavassasahassāyukā sattā anupubbena parihāyitvā dasavassāyukā hutvā puna vaḍḍhitvā aparimitāyukā hutvā puna anupubbena parihāyitvā vīsativassasahassāyukesu sattesu jātesu anekamanussapo **kassapo** nāma satthā loke udapādi (su. ni. aṭṭha. āmakagandhasuttavaṇṇanā). So pāramiyo pūretvā tusitapure nibbattitvā tato cavitvā bārāṇasīnagare brahmadattassa nāma brāhmaṇassa vipulaguṇavatiyā dhanavatiyā nāma brāhmaṇiyā kucchismiṃ paṭisandhiṃ gahetvā dasannaṃ māsānaṃ accayena isipatane migadāye mātukucchito nikkhami. Gottavasena panassa ‘‘kassapakumāro’’ti nāmamakaṃsu. So dve vassasahassāni agāraṃ ajjhāvasi. Haṃsavā yasavā sirinandoti tassa tayo pāsādā ahesuṃ. Sunandā nāma brāhmaṇippamukhāni aṭṭhacattālīsa itthisahassāni paccupaṭṭhitāni ahesuṃ.

So cattāri nimittāni disvā sunandāya brāhmaṇiyā vijitasene nāma putte uppanne uppannasaṃvego ‘‘mahābhinikkhamanaṃ nikkhamissāmī’’ti cintesi. Athassa parivitakkasamanantarameva pāsādo kulālacakkamiva bhamitvā gaganatalamabbhuggantvā paramarucirakaranikaro saradasamayarajanikaro viya tārāgaṇaparivuto anekanarasataparivuto gaganatalamalaṅkaronto viya puññānubhāvaṃ pakāsento viya jananayanahadayāni ākaḍḍhento viya rukkhaggāni paraṃ sobhayamāno viya ca gantvā nigrodhabodhiṃ majjhekatvā bhūmiyaṃ patiṭṭhahi. Atha bodhisatto mahāsatto pathaviyaṃ patiṭṭhahitvā devadattaṃ arahattaddhajamādāya pabbaji. Tassa nāṭakitthiyo pāsādā otaritvā aḍḍhagāvutaṃ maggaṃ gantvā saparivārā senāsannivesaṃ katvā nisīdiṃsu. Tato itthiparicārike ṭhapetvā sahāgatā sabbe pabbajiṃsu.

Mahāpuriso kira sattāhaṃ tehi parivuto padhānacariyaṃ caritvā visākhapuṇṇamāya sunandāya nāma brāhmaṇiyā dinnaṃ madhupāyāsaṃ paribhuñjitvā khadiravane divāvihāraṃ katvā sāyanhasamaye somena nāma yavapālakena upanītā aṭṭha tiṇamuṭṭhiyo gahetvā nigrodhabodhiṃ upagantvā {pb:V:0.0303} pañcadasahatthāyāmavitthataṃ {pb:M:0.0308} tiṇasantharaṃ santharitvā tattha nisīditvā abhisambodhiṃ pāpuṇitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ vītināmetvā attanā saha pabbajitānaṃ bhikkhūnaṃ koṭiyā upanissayasampattiṃ disvā gaganatalena gantvā bārāṇasiyaṃ isipatane migadāye otaritvā tehi parivuto tattha dhammacakkaṃ pavattesi{pb:P:0.0264}. Tadā vīsatiyā koṭisahassānaṃ paṭhamo dhammābhisamayo ahosi. Tena vuttaṃ –

::hangnum
1\.
::

::gatha1
‘‘Koṇāgamanassa aparena, sambuddho dvipaduttamo;
::

::gathalast
Kassapo nāma gottena, dhammarājā pabhaṅkaro.
::

::hangnum
2\.
::

::gatha1
‘‘Sañchaḍḍitaṃ kulamūlaṃ, bahvannapānabhojanaṃ;
::

::gatha2
Datvāna yācake dānaṃ, pūrayitvāna mānasaṃ;
::

::gathalast
Usabhova āḷakaṃ bhetvā, patto sambodhimuttamaṃ.
::

::hangnum
3\.
::

::gatha1
‘‘Dhammacakkaṃ pavattente, kassape lokanāyake;
::

::gathalast
Vīsakoṭisahassānaṃ, paṭhamābhisamayo ahū’’ti.
::

Tattha **sañchaḍḍita**nti chaḍḍitaṃ ujjhitaṃ pariccattaṃ. **Kulamūla**nti kulagharaṃ, aparimitabhogakkhandhaṃ anekakoṭisahassadhanasañcayaṃ dasasatanayanabhavanasadisabhogaṃ atiduccajaṃ tiṇamiva chaḍḍitanti attho. **Yācake**ti yācakānaṃ datvā. **Āḷaka**nti goṭṭhaṃ, yathā usabho goṭṭhaṃ bhinditvā yathāsukhaṃ icchitaṭṭhānaṃ pāpuṇāti, evaṃ mahāpurisopi gehabandhanaṃ bhinditvā abhisambodhiṃ pāpuṇīti attho.

Puna catumāsaṃ janapadacārikaṃ caramāne satthari dasakoṭisahassānaṃ dutiyo abhisamayo ahosi. Yadā pana sundaranagaradvāre asanarukkhamūle yamakapāṭihāriyaṃ karonto dhammaṃ desesi, tadā pañcannaṃ koṭisahassānaṃ tatiyo abhisamayo ahosi. Puna yamakapāṭihāriyaṃ katvā suraripudurabhibhavane tāvatiṃsabhavane sudhammā nāma devasabhā atthi, tattha nisīditvā attano mātaraṃ dhanavatīdeviṃ pamukhaṃ katvā dasasahassilokadhātuyā devatānaṃ anuggahakaraṇatthaṃ sattappakaraṇaṃ abhidhammapiṭakaṃ desento tīṇi devatākoṭisahassāni dhammāmataṃ pāyesi. Tena vuttaṃ –

::hangnum
4\.
::

::gatha1
‘‘Catumāsaṃ {pb:M:0.0309}{pb:V:0.0304} yadā buddho, loke carati cārikaṃ;
::

::gathalast
Dasakoṭisahassānaṃ, dutiyābhisamayo ahu.
::

::hangnum
5\.
::

::gatha1
‘‘Yamakaṃ vikubbanaṃ katvā, ñāṇadhātuṃ pakittayi;
::

::gathalast
Pañcakoṭisahassānaṃ, tatiyābhisamayo ahu.
::

::hangnum
6\.
::

::gatha1
‘‘Sudhammā devapure ramme, tattha dhammaṃ pakittayi;
::

::gathalast
Tīṇikoṭisahassānaṃ, devānaṃ bodhayī jino.
::

::hangnum
7\.
::

::gatha1
‘‘Naradevassa {pb:P:0.0265} yakkhassa, apare dhammadesane;
::

::gathalast
Etesānaṃ abhisamayā, gaṇanāto asaṅkhiyā’’ti.
::

Tattha **catumāsa**nti cātumāse. Ayameva vā pāṭho. **Caratī**ti acari. **Yamakaṃ vikubbanaṃ katvā**ti yamakapāṭihāriyaṃ katvā. **Ñāṇadhātu**nti sabbaññutaññāṇasabhāvaṃ. ‘‘Sabbañāṇadhātu’’ntipi vadanti. **Pakittayī**ti mahājanassa pakāsesi. **Sudhammā**ti tāvatiṃsabhavane sudhammā nāma sabhā atthi, tattha nisīditvāti attho. **Dhamma**nti abhidhammaṃ.

Tadā kira ānubhāvavijitanaradevo naradevo nāma mahesakkho heṭṭhā vuttanaradevayakkho viya mahiddhiko yakkho ahosi. So jambudīpe ekasmiṃ nagare rañño yādisaṃ rūpaṃ, tādisaṃ rūpasaṇṭhānaṃ sarakuttiṃ nimminitvā taṃ rājānaṃ māretvā khāditvā sahaantepuraṃ rajjaṃ paṭipajjitvā aparimitamaṃsabhojano ahosi. So kira itthidhutto ca ahosi. Yadā pana taṃ kusalā chekā itthiyo – ‘‘nāyaṃ amhākaṃ rājā, amanusso eso’’ti jānanti, tadā so lajjito hutvā tā sabbā khāditvā aññaṃ nagaraṃ paṭipajjati. Evameva so naradevayakkho manusse bhakkhayanto yadā sundaranagarābhimukho agamāsi, tadā taṃ disvā nagaravāsino manussā maraṇabhayatajjitasantāsā sakanagarato nikkhamitvā tato tato palāyiṃsu. Atha te manusse palāyamāne disvā kassapadasabalo tassa naradevassa yakkhassa purato aṭṭhāsi. Naradevo evaṃ devadevaṃ ṭhitaṃ disvā vissaraṃ ghoraṃ nādaṃ naditvā bhagavato bhayaṃ uppādetuṃ asakkonto taṃ saraṇaṃ gantvā pañhaṃ pucchi. Pañhaṃ vissajjetvā taṃ dametvā dhamme desiyamāne sampattānaṃ naramarānaṃ gaṇanapathātītānaṃ {pb:M:0.0310} abhisamayo ahosi. Tena vuttaṃ – **‘‘naradevassa yakkhassā’’**tiādi{pb:V:0.0305}. Tattha **apare dhammadesane**ti aparasmiṃ dhammadesane. **Etesāna**nti etesaṃ. Ayameva vā pāṭho.

Tassa pana kassapabhagavato ekova sāvakasannipāto ahosi. Bārāṇasīnagare purohitaputto tisso nāma ahosi. So kassapassa bodhisattassa sarīre lakkhaṇasampattiṃ disvā pituno bhāsato sutvā – ‘‘nissaṃsayaṃ eso mahābhinikkhamanaṃ nikkhamitvā buddho bhavissati, etassāhaṃ santike pabbajitvā saṃsāradukkhato muccissāmī’’ti cintetvā suddhamunigaṇavantaṃ himavantaṃ gantvā tāpasapabbajjaṃ pabbaji. Tassa parivārabhūtāni vīsatitāpasasahassāni ahesuṃ. So {pb:P:0.0266} aparabhāge ‘‘kassapakumāro nikkhamitvā abhisambodhiṃ anuppatto’’ti sutvā saparivāro āgantvā kassapassa bhagavato santike saparivāro ehibhikkhupabbajjāya pabbajitvā arahattaṃ pāpuṇi. Tasmiṃ samāgame kassapo bhagavā māghapuṇṇamāyaṃ pātimokkhaṃ uddisi. Tena vuttaṃ –

::hangnum
8\.
::

::gatha1
‘‘Tassāpi devadevassa, eko āsi samāgamo;
::

::gathalast
Khīṇāsavānaṃ vimalānaṃ, santacittāna tādinaṃ.
::

::hangnum
9\.
::

::gatha1
‘‘Vīsabhikkhusahassānaṃ, tadā āsi samāgamo;
::

::gathalast
Atikkantabhavantānaṃ, hirisīlena tādina’’nti.
::

Tattha **atikkantabhavantāna**nti atikkantaputhujjanasotāpannādīnaṃ, sabbesaṃ khīṇāsavānamevāti attho. **Hirisīlena tādina**nti hiriyā ca sīlena ca sadisānaṃ.

Tadā amhākaṃ bodhisatto jotipālo nāma māṇavo tiṇṇaṃ vedānaṃ pāragū bhūmiyañceva antalikkhe ca pākaṭo ghaṭikārassa kumbhakārassa sahāyo ahosi. So tena saddhiṃ satthāraṃ upasaṅkamitvā tassa dhammakathaṃ sutvā tassa santike pabbaji. So āraddhavīriyo tīṇi piṭakāni uggahetvā vattapaṭipattiyā buddhasāsanaṃ sobhesi. Sopi taṃ satthā byākāsi. Tena vuttaṃ –

::hangnum
10\.
::

::gatha1
‘‘Ahaṃ tadā māṇavako, jotipāloti vissuto;
::

::gathalast
Ajjhāyako mantadharo, tiṇṇaṃ vedāna pāragū.
::

::hangnum
11\.
::

::gatha1
‘‘Lakkhaṇe {pb:M:0.0311}{pb:V:0.0306} itihāse ca, sadhamme pāramiṃ gato;
::

::gathalast
Bhūmantalikkhakusalo, katavijjo anavayo.
::

::hangnum
12\.
::

::gatha1
‘‘Kassapassa bhagavato, ghaṭikāro nāmupaṭṭhako;
::

::gathalast
Sagāravo sappatisso, nibbuto tatiye phale.
::

::hangnum
13\.
::

::gatha1
‘‘Ādāya maṃ ghaṭīkāro, upagañchi kassapaṃ jinaṃ;
::

::gathalast
Tassa dhammaṃ suṇitvāna, pabbajiṃ tassa santike.
::

::hangnum
14\.
::

::gatha1
‘‘Āraddhavīriyo hutvā, vattāvattesu kovido;
::

::gathalast
Na kvaci parihāyāmi, pūresiṃ jinasāsanaṃ.
::

::hangnum
15\.
::

::gatha1
‘‘Yāvatā {pb:P:0.0267} buddhabhaṇitaṃ, navaṅgaṃ jinasāsanaṃ;
::

::gathalast
Sabbaṃ pariyāpuṇitvāna, sobhayiṃ jinasāsanaṃ.
::

::hangnum
16\.
::

::gatha1
‘‘Mama acchariyaṃ disvā, sopi buddho viyākari;
::

::gathalast
Imamhi bhaddake kappe, ayaṃ buddho bhavissati.
::

::hangnum
17\.
::

::gatha1
‘‘Ahu kapilavhayā rammā…pe… hessāma sammukhā imaṃ.
::

::hangnum
30\.
::

::gatha1
‘‘Tassāpi vacanaṃ sutvā, bhiyyo cittaṃ pasādayiṃ;
::

::gathalast
Uttariṃ vatamadhiṭṭhāsiṃ, dasapāramipūriyā.
::

::hangnum
31\.
::

::gatha1
‘‘Evamahaṃ saṃsaritvā, parivajjento anācaraṃ;
::

::gathalast
Dukkarañca kataṃ mayhaṃ, bodhiyāyeva kāraṇā’’ti.
::

Tattha **bhūmantalikkhakusalo**ti bhūmisikkhāsu ca antalikkhesu ca joticakkācāre jotivijjāya ca kusaloti attho. **Upaṭṭhako**ti upaṭṭhāyako. **Sappatisso**ti sappatissayo. **Nibbuto**ti vinīto, vissuto vā. **Tatiye phale**ti nimittasattamī, tatiyaphalādhigamahetu nibbutoti attho. **Ādāyā**ti maṃ gahetvā. **Vattāvattesū**ti khuddakavattamahāvattesu. **Kovido**ti tesaṃ {pb:V:0.0307} pūraṇe kusalo. **Na kvaci parihāyāmī**ti kvacipi sīlesu vā samādhisamāpattiādīsu vā katthaci kutopi na parihāyāmi, sabbattha me parihāni nāma na vijjatīti dīpeti. ‘‘Na koci parihāyāmī’’tipi pāṭho, soyevattho.

**Yāvatā**ti {pb:M:0.0312} paricchedavacanametaṃ, yāvatakanti attho. **Buddhabhaṇita**nti buddhavacanaṃ. **Sobhayi**nti sobhesiṃ pakāsesiṃ. **Mama acchariya**nti mama sammāpaṭipattiṃ aññehi asādhāraṇaṃ acchariyaṃ abbhutaṃ kassapo bhagavā disvāti attho. **Saṃsaritvā**ti saṃsāre saṃsaritvā. **Anācara**nti anācāraṃ akattabbaṃ, akaraṇīyanti attho.

Tassa pana kassapassa bhagavato jātanagaraṃ bārāṇasī nāma ahosi, brahmadatto nāma brāhmaṇo pitā, paramaguṇavatī dhanavatī nāma brāhmaṇī mātā, tisso ca bhāradvājo ca dve aggasāvakā, sabbamitto {pb:P:0.0268} nāmupaṭṭhāko, anuḷā ca uruveḷā ca dve aggasāvikā, nigrodharukkho bodhi, sarīraṃ vīsatihatthubbedhaṃ ahosi, vīsativassasahassāni āyu, sunandā nāmassa aggamahesī, vijitaseno nāma putto, pāsādayānena nikkhami. Tena vuttaṃ –

::hangnum
32\.
::

::gatha1
‘‘Nagaraṃ bārāṇasī nāma, kikī nāmāsi khattiyo;
::

::gathalast
Vasate tattha nagare, sambuddhassa mahākulaṃ.
::

::hangnum
33\.
::

::gatha1
‘‘Brāhmaṇo brahmadattova, āsi buddhassa so pitā;
::

::gathalast
Dhanavatī nāma janikā, kassapassa mahesino.
::

::hangnum
38\.
::

::gatha1
‘‘Tisso ca bhāradvājo ca, ahesuṃ aggasāvakā;
::

::gathalast
Sabbamitto nāmupaṭṭhāko, kassapassa mahesino.
::

::hangnum
39\.
::

::gatha1
‘‘Anuḷā uruveḷā ca, ahesuṃ aggasāvikā;
::

::gathalast
Bodhi tassa bhagavato, nigrodhoti pavuccati.
::

::hangnum
41\.
::

::gatha1
‘‘Uccattanena so buddho, vīsatiratanuggato;
::

::gathalast
Vijjulaṭṭhīva ākāse, candova gahapūrito.
::

::hangnum
42\.
::

::gatha1
‘‘Vīsativassasahassāni{pb:V:0.0308}, āyu tassa mahesino;
::

::gathalast
Tāvatā tiṭṭhamāno so, tāresi janataṃ bahuṃ.
::

::hangnum
43\.
::

::gatha1
‘‘Dhammataḷākaṃ māpayitvā, sīlaṃ datvā vilepanaṃ;
::

::gathalast
Dhammadussaṃ nivāsetvā, dhammamālaṃ vibhajjiya.
::

::hangnum
44\.
::

::gatha1
‘‘Dhammavimalamādāsaṃ{pb:M:0.0313}, ṭhapayitvā mahājane;
::

::gathalast
Keci nibbānaṃ patthentā, passantu me alaṅkaraṃ.
::

::hangnum
45\.
::

::gatha1
‘‘Sīlakañcukaṃ datvāna, jhānakavacavammitaṃ;
::

::gathalast
Dhammacammaṃ pārupitvā, datvā sannāhamuttamaṃ.
::

::hangnum
46\.
::

::gatha1
‘‘Satiphalakaṃ datvāna, tikhiṇaṃ ñāṇakuntimaṃ;
::

::gathalast
Dhammakhaggavaraṃ datvā, sīlasaṃsaggamaddanaṃ.
::

::hangnum
47\.
::

::gatha1
‘‘Tevijjābhūsanaṃ datvāna, āveḷaṃ caturo phale;
::

::gathalast
Chaḷabhiññābharaṇaṃ datvā, dhammapupphapiḷandhanaṃ.
::

::hangnum
48\.
::

::gatha1
‘‘Saddhammapaṇḍaracchattaṃ{pb:P:0.0269}, datvā pāpanivāraṇaṃ;
::

::gathalast
Māpayitvābhayaṃ pupphaṃ, nibbuto so sasāvako.
::

::hangnum
49\.
::

::gatha1
‘‘Eso hi sammāsambuddho, appameyyo durāsado;
::

::gathalast
Eso hi dhammaratano, svākkhāto ehipassiko.
::

::hangnum
50\.
::

::gatha1
‘‘Eso hi saṅgharatano, suppaṭipanno anuttaro;
::

::gathalast
Sabbaṃ tamantarahitaṃ, nanu rittā sabbasaṅkhārā’’ti.
::

Tattha **vijjulaṭṭhīvā**ti ghanabhāvena saṇṭhitā vijjulatā viya. **Candova gahapūrito**ti parivesagahaparikkhito puṇṇacando viya. **Dhammataḷākaṃ māpayitvā**ti pariyattidhammataḷākaṃ māpayitvā. **Sīlaṃ datvā vilepana**nti catupārisuddhisīlasaṅkhātaṃ cittasantativibhūsanatthaṃ vilepanaṃ datvā{pb:V:0.0309}. **Dhammadussaṃ nivāsetvā**ti hirottappadhammasaṅkhātaṃ sāṭakayugaṃ nivāsetvā. **Dhammamālaṃ vibhajjiyā**ti sattattiṃsabodhipakkhiyadhammakusumamālaṃ vibhajitvā. Vidahitvāti attho.

**Dhammavimalamādāsa**nti vimalaṃ sotāpattimaggasaṅkhātaṃ ādāsaṃ sāvajjānavajjakusalākusaladhammasallakkhaṇatthaṃ mahājanassa dhammataḷākatīre dhammādāsaṃ ṭhapetvāti attho. **Mahājane**ti mahājanassa. **Kecī**ti ye keci. **Nibbānaṃ patthentā**ti sabbākusalamalavilayakaraṃ amatamasaṅkhatamanītikaṃ paramasantaṃ accutirasaṃ nibbānaṃ patthentā vicaranti. Te imaṃ alaṅkāraṃ vuttappakāraṃ {pb:M:0.0314} mayā dassitaṃ passantūti attho. ‘‘Nibbānamabhipatthentā, passantu maṃ alaṅkara’’ntipi pāṭho, soyevattho. Alaṅkaranti rassaṃ katvā vuttaṃ.

**Sīlakañcukaṃ datvānā**ti pañcasīladasasīlacatupārisuddhisīlamayaṃ kañcukaṃ datvā. **Jhānakavacavammita**nti catukkapañcakajjhānakavacabandhaṃ bandhitvā. **Dhammacammaṃ pārupitvā**ti satisampajaññasaṅkhātadhammacammaṃ pārupitvā. **Datvā sannāhamuttama**nti uttamaṃ caturaṅgasamannāgataṃ vīriyasannāhaṃ datvāti attho. **Satiphalakaṃ datvānā**ti rāgādidosāripāpanivāraṇatthaṃ catusatipaṭṭhānaphalakanivāraṇaṃ datvā. **Tikhiṇaṃ ñāṇakuntima**nti paṭivedhasamatthaṃ tikhiṇavipassanāñāṇakuntavantaṃ, vipassanāñāṇanisitakuntavaranti attho, kilesabalanidhanakarasamatthaṃ vā yogāvacarayodhavaraṃ ṭhapetvāti attho. **Dhammakhaggavaraṃ** {pb:P:0.0270} **datvā**ti tassa yogāvacarassa vīriyupalatalanisitadhāraṃ maggapaññāvarakhaggaṃ datvā. **Sīlasaṃsaggamaddana**nti ariyaṃ lokuttarasīlaṃ kilesasaṃsaggamaddanatthāya, kilesanighātanatthāyāti attho.

**Tevijjābhūsanaṃ datvā**ti tevijjāmayaṃ vibhūsanaṃ datvā. **Āveḷaṃ caturo phale**ti cattāri phalāni vaṭaṃsakaṃ katvā. **Chaḷabhiññābharaṇa**nti ābharaṇatthāya alaṅkārakaraṇatthāya cha abhiññāyo datvā. **Dhammapupphapiḷandhana**nti navalokuttaradhammasaṅkhātaṃ kusumamālaṃ katvā. **Saddhammapaṇḍaracchattaṃ, datvā pāpanivāraṇa**nti accantavisuddhaṃ vimuttisetacchattaṃ sabbākusalātapanivāraṇaṃ datvā. **Māpayitvābhayaṃ puppha**nti abhayapuragāminaṃ aṭṭhaṅgikamaggaṃ pupphaṃ katvāti attho.

Kassapo kira bhagavā kāsiraṭṭhe setabyanagare setabyuyyāne parinibbāyi. Dhātuyo kirassa na vikiriṃsu. Sakalajambudīpavāsino manussā sannipatitvā ekekaṃ suvaṇṇiṭṭhakaṃ koṭiagghanakaṃ {pb:V:0.0310} ratanavicittaṃ bahicinanatthaṃ ekekaṃ aḍḍhakoṭiagghanakaṃ abbhantarapūraṇatthaṃ manosilāya mattikākiccaṃ telena udakakiccaṃ karonto yojanubbedhaṃ thūpamakaṃsu.

::gatha1
‘‘Kassapopi {pb:M:0.0315} bhagavā katakicco, sabbasattahitameva karonto;
::

::gathalast
Kāsirājanagare migadāye, lokanandanakaro nivasī’’ti.
::

::unindented
Sesagāthāsu sabbattha pākaṭamevāti.
::

::centre
Iti madhuratthavilāsiniyā buddhavaṃsa-aṭṭhakathāya
::

::centre
Kassapabuddhavaṃsavaṇṇanā niṭṭhitā.
::

::centre
Ettāvatā catuvīsatiyā buddhānaṃ buddhavaṃsavaṇṇanā
::

::centre
Sabbākārena niṭṭhitā.
::

### 27. Gotamabuddhavaṃsavaṇṇanā

#### Dūrenidānakathā

::gatha1
‘‘Idāni {pb:V:0.0311} yasmā amhākaṃ, buddhavaṃsassa vaṇṇanā;
::

::gathalast
Anukkamena sampattā, tasmāyaṃ tassa vaṇṇanā’’.
::

Tattha amhākaṃ bodhisatto dīpaṅkarādīnaṃ catuvīsatiyā buddhānaṃ santike adhikāraṃ karonto kappasatasahassādhikāni cattāri asaṅkhyeyyāni āgato. Kassapassa {pb:P:0.0271} pana bhagavato orabhāge ṭhapetvā imaṃ sammāsambuddhaṃ añño buddho nāma natthi. Iti **dīpaṅkarādīnaṃ catuvīsatiyā buddhānaṃ** santike laddhabyākaraṇo pana bodhisatto yenena –

::gatha1
‘‘Manussattaṃ liṅgasampatti, hetu satthāradassanaṃ;
::

::gatha2
Pabbajjā guṇasampatti, adhikāro ca chandatā;
::

::gathalast
Aṭṭhadhammasamodhānā, abhinīhāro samijjhatī’’ti. (bu. vaṃ. 2.59) –
::

::unindented
Ime aṭṭha dhamme samodhānetvā dīpaṅkarapādamūle katābhinīhārena ‘‘handa, buddhakare dhamme, vicināmi ito cito’’ti ussāhaṃ katvā ‘‘vicinanto tadādakkhiṃ, paṭhamaṃ dānapārami’’nti dānapāramitādayo buddhakārakadhammā {pb:M:0.0316} diṭṭhā, te pūrento yāva vessantarattabhāvā āgami, āgacchanto ca ye te katābhinīhārānaṃ bodhisattānaṃ ānisaṃsā saṃvaṇṇitā –
::

::gatha1
‘‘Evaṃ sabbaṅgasampannā, bodhiyā niyatā narā;
::

::gathalast
Saṃsaraṃ dīghamaddhānaṃ, kappakoṭisatehipi.
::

::gatha1
‘‘Avīcimhi {pb:V:0.0312} nuppajjanti, tathā lokantaresu ca;
::

::gathalast
Nijjhāmataṇhā khuppipāsā, na honti kāḷakañjikā.
::

::gatha1
‘‘Na honti khuddakā pāṇā, uppajjantāpi duggatiṃ;
::

::gathalast
Jāyamānā manussesu, jaccandhā na bhavanti te.
::

::gatha1
‘‘Sotavekallatā natthi, na bhavanti mūgapakkhikā;
::

::gathalast
Itthibhāvaṃ na gacchanti, ubhatobyañjanapaṇḍakā.
::

::gatha1
‘‘Na bhavanti pariyāpannā, bodhiyā niyatā narā;
::

::gathalast
Muttā ānantarikehi, sabbattha suddhagocarā.
::

::gatha1
‘‘Micchādiṭṭhiṃ na sevanti, kammakiriyadassanā;
::

::gathalast
Vasamānāpi saggesu, asaññaṃ nūpapajjare.
::

::gatha1
‘‘Suddhāvāsesu devesu, hetu nāma na vijjati;
::

::gatha2
Nekkhammaninnā sappurisā, visaṃyuttā bhavābhave;
::

::gathalast
Caranti lokatthacariyāyo, pūrenti sabbapāramī’’ti. (dha. sa. aṭṭha. nidānakathā; apa. aṭṭha. 1.dūrenidānakathā; jā. aṭṭha. 1.dūrenidānakathā; cariyā. aṭṭha. pakiṇṇakakathā);
::

Te {pb:P:0.0272} ānisaṃse adhigantvāva āgato. Evaṃ āgacchanto vessantarattabhāve ṭhito –

::gatha1
‘‘Acetanāyaṃ pathavī, aviññāya sukhaṃ dukhaṃ;
::

::gathalast
Sāpi dānabalā mayhaṃ, sattakkhattuṃ pakampathā’’ti. (cariyā. 1.124) –
::

::unindented
Evaṃ mahāpathavikampanādīni mahāpuññāni katvā āyupariyosāne tato cavitvā tusitapure nibbatti.
::

#### Avidūrenidānakathā

Tusitapure {pb:M:0.0317}{pb:V:0.0313} vasamāneyeva pana bodhisatte buddhakolāhalaṃ nāma udapādi. Lokasmiñhi **tīṇi kolāhalāni** uppajjanti. Seyyathidaṃ – kappakolāhalaṃ, buddhakolāhalaṃ, cakkavattikolāhalanti. Tattha ‘‘vassasatasahassassa accayena kappuṭṭhānaṃ bhavissatī’’ti lokabyūhā nāma kāmāvacaradevā muttasirā vikiṇṇakesā rudamukhā assūni hatthehi puñchamānā rattavatthanivatthā ativiya virūpavesadhārino hutvā manussapathe vicarantā evaṃ ārocenti – ‘‘mārisā, mārisā, ito vassasatasahassassa accayena kappuṭṭhānaṃ bhavissati, ayaṃ loko vinassissati, mahāsamuddopi ussussissati, ayañca mahāpathavī sineru ca pabbatarājā uḍḍayhissanti vinassissanti, yāva brahmalokā lokavināso bhavissati, mettaṃ, mārisā, bhāvetha, karuṇaṃ muditaṃ upekkhaṃ, mārisā, bhāvetha, mātaraṃ pitaraṃ upaṭṭhahatha, kule jeṭṭhāpacāyino hothā’’ti. Idaṃ **kappakolāhalaṃ** nāma.

‘‘Vassasahassassa accayena pana sabbaññubuddho loke upajjissatī’’ti lokapāladevatā – ‘‘ito, mārisā, vassasahassassa accayena buddho loke uppajjissatī’’ti ugghosentiyo āhiṇḍanti. Idaṃ **buddhakolāhalaṃ** nāma.

‘‘Vassasatassa accayena cakkavattirājā uppajjissatī’’ti devatā – ‘‘ito, mārisā, vassasatassa accayena cakkavattirājā uppajjissatī’’ti ugghosentiyo āhiṇḍanti. Idaṃ **cakkavattikolāhalaṃ** nāma (khu. pā. aṭṭha. 5.maṅgalapañhasamuṭṭhānakathā; apa. aṭṭha. 1.avidūrenidānakathā; jā. aṭṭha. 1.avidūrenidānakathā).

Tesu buddhakolāhalasaddaṃ sutvā sakaladasasahassacakkavāḷadevatā ekato sannipatitvā – ‘‘asuko nāma satto buddho bhavissatī’’ti ñatvā upasaṅkamitvā āyācanti, āyācamānā ca tassa pubbanimittesu uppannesu āyācanti. Tadā pana sabbāpi tā ekekacakkavāḷe catumahārāja-sakka-suyāma-santusita-sunimmita-vasavatti-mahābrahmehi saddhiṃ ekacakkavāḷe sannipatitvā tusitabhavane uppannacutinimittassa bodhisattassa santikaṃ gantvā – ‘‘mārisa, tumhehi dasa pāramiyo pūritā, pūrentehi {pb:M:0.0318} ca na sakkabrahmasampattiādikaṃ sampattiṃ patthentehi pūritā, lokanittharaṇatthāya pana vo sabbaññutaṃ patthentehi paripūritā buddhattāya –

::gatha1
‘‘Kālo {pb:V:0.0314}{pb:P:0.0273} kho te mahāvīra, uppajja mātukucchiyaṃ;
::

::gathalast
Sadevakaṃ tārayanto, bujjhassu amataṃ pada’’nti. (bu. vaṃ. 1.67) –
::

::unindented
Yāciṃsu.
::

Atha mahāsatto devatāhi evaṃ āyāciyamāno devatānaṃ paṭiññaṃ adatvāva kāla-dīpa-desa-kula-janettiāyuparicchedavasena **pañca mahāvilokanāni** vilokesi. Tattha ‘‘kālo nu kho, na kālo’’ti paṭhamaṃ kālaṃ vilokesi. Tattha vassasatasahassato uddhaṃ vaḍḍhitaāyukālo kālo nāma na hoti. Kasmā? Tadā hi sattānaṃ jātijarāmaraṇāni na paññāyanti, buddhānañca dhammadesanā tilakkhaṇamuttā nāma natthi, tesaṃ ‘‘aniccaṃ dukkhamanattā’’ti kathentānaṃ ‘‘kiṃ nāmetaṃ kathentī’’ti neva sotabbaṃ na saddhātabbaṃ maññanti, tato abhisamayo na hoti, tasmiṃ asati aniyyānikaṃ sāsanaṃ hoti. Tasmā so akālo. Vassasatato ūnaāyukālopi kālo na hoti. Kasmā? Tadā sattā ussannakilesā honti, ussannakilesānañca dinnovādo ovādaṭṭhāne na tiṭṭhati, udake daṇḍarāji viya khippaṃ vigacchati. Tasmā sopi akālo. Vassasatasahassato pana paṭṭhāya heṭṭhā vassasatato paṭṭhāya uddhaṃ āyukālo kālo nāma. Tadā pana vassasatakālo ahosi. Atha mahāsatto ‘‘nibbattitabbakālo’’ti **kālaṃ** passi.

Tato dīpaṃ olokento saparivāre cattāro mahādīpe oloketvā – ‘‘tīsu dīpesu buddhā na nibbattanti, jambudīpeyeva nibbattantī’’ti **dīpaṃ** passi.

Tato ‘‘jambudīpo nāma mahā, dasayojanasahassaparimāṇo. Katarasmiṃ nu kho padese buddhā nibbattantī’’ti okāsaṃ olokento majjhima**desaṃ** passi. ‘‘Kapilavatthu nāma nagaraṃ, tattha mayā nibbattitabba’’nti niṭṭhamagamāsi.

Tato {pb:M:0.0319} kulaṃ vilokento – ‘‘buddhā nāma vessakule vā suddakule vā na nibbattanti. Lokasammate pana khattiyakule vā brāhmaṇakule vā nibbattanti, etarahi khattiyakulaṃ lokasammataṃ, tattha nibbattissāmi suddhodano nāma rājā pitā me bhavissatī’’ti **kulaṃ** passi.

Tato mātaraṃ vilokento – ‘‘buddhamātā nāma lolā surādhuttā na hoti, kappasatasahassaṃ pana {pb:V:0.0315} pūritapāramī jātito paṭṭhāya akhaṇḍapañcasīlāyeva hoti. Ayañca mahāmāyā nāma devī edisī, ayaṃ me mātā bhavissati, kittakaṃ panassā **āyū**ti, dasannaṃ māsānaṃ upari satta divasānī’’ti passi.

Iti imaṃ pañcavidhaṃ mahāvilokanaṃ viloketvā – ‘‘kālo me, mārisā, buddhabhāvāyā’’ti devānaṃ paṭiññaṃ datvā – ‘‘gacchatha tumhe’’ti tā devatā uyyojetvā tusitadevatāhi parivuto tusitapure nandanavanaṃ pāvisi. Sabbadevalokesu hi nandanavanaṃ atthiyeva. Tatra naṃ devatā – ‘‘ito cuto sugatiṃ gacchā’’ti pubbe katakusalakammokāsaṃ {pb:P:0.0274} sārayamānā vicaranti. So evaṃ tāhi devatāhi kusalaṃ sārayamānāhi parivuto tatra vicarantova cavitvā mahāmāyāya deviyā kucchismiṃ uttarāsāḷhanakkhattena paṭisandhiṃ gaṇhi. Mahāpurisassa pana mātu kucchismiṃ paṭisandhiggaṇhanakkhaṇe ekappahāreneva sakaladasasahassilokadhātu saṅkampi. Dvattiṃsa pubbanimittāni pāturahesuṃ.

Evaṃ gahitapaṭisandhikassa bodhisattassa ceva bodhisattamātuyā ca upaddavanivāraṇatthaṃ khaggahatthā cattāro devaputtā ārakkhaṃ gaṇhiṃsu. Bodhisattassa mātu purisesu rāgacittaṃ nuppajji, lābhaggayasaggappattā ca sā ahosi sukhinī akilantakāyā. Bodhisattañca attano kucchigataṃ vippasanne maṇiratane āvutapaṇḍusuttaṃ viya passati. Yasmā bodhisattena vasitakucchi nāma cetiyagabbhasadisā hoti, na sakkā aññena sattena āvasituṃ vā paribhuñjituṃ vā, tasmā bodhisattamātā sattāhajāte bodhisatte kālaṃ katvā tusitapure nibbatti. Yathā pana aññā itthiyo dasa māse appatvāpi atikkamitvāpi nisinnāpi nipannāpi vijāyanti, na evaṃ bodhisattamātā. Bodhisattamātā pana bodhisattaṃ dasa māse kucchinā pariharitvā ṭhitāva vijāyati. Ayaṃ **bodhisattamātu dhammatā**.

Mahāmāyāpi {pb:M:0.0320} devī dasa māse kucchinā bodhisattaṃ pariharitvā paripuṇṇagabbhā ñātigharaṃ gantukāmā suddhodanamahārājassa ārocesi – ‘‘icchāmahaṃ, mahārāja, devadahanagaraṃ gantu’’nti. Rājā ‘‘sādhū’’ti sampaṭicchitvā kapilavatthuto yāva devadahanagarā añjasaṃ samaṃ kāretvā kadalipuṇṇaghaṭakamukadhajapaṭākādīhi alaṅkārāpetvā navakanakasivikāya nisīdāpetvā mahatiyā vibhūtiyā mahatā parivārena pesesi. Dvinnaṃ pana nagarānaṃ antare ubhayanagaravāsīnaṃ paribhogārahaṃ lumbinīvanaṃ nāma maṅgalasālavanaṃ atthi, taṃ tasmiṃ samaye mūlato yāva aggasākhā sabbaṃ ekaphāliphullaṃ ahosi. Sākhantarehi ceva pupphantarehi ca paramaratikaramadhuramanoramavirutāhi {pb:V:0.0316} madamuditāhi anubhuttapañcarāhi parabhatamadhukaravadhūhi upagīyamānasuranandananandanavanasadisasobhaṃ vanaṃ disvā deviyā sālavanakīḷamanubhavituṃ cittamuppajji (apa. aṭṭha. 1.avidūrenidānakathā; jā. aṭṭha. 1.avidūrenidānakathā).

::gatha1
‘‘Vibhūsitā bālajanāticālinī, vibhūsitaṅgī vaniteva mālinī;
::

::gathalast
Sadā janānaṃ nayanālimālinī, vilumpinīvātiviroci lumbinī’’.
::

Amaccā rañño ārocetvā deviṃ gahetvā taṃ lumbinīvanaṃ pavisiṃsu. Sā maṅgalasālamūlaṃ gantvā tassa ujusamavaṭṭakkhandhassa {pb:P:0.0275} pupphaphalapallavasamalaṅkatassa yaṃ sākhaṃ gaṇhitukāmā ahosi, sā sālasākhā abalā janahadayalolā sayameva vilambamānā hutvā tassā karatalasmiṃ samupagatā. Atha sā taṃ sālasākhaṃ tambatuṅganakhujjalena kamaladalavattivaṭṭaṅgulinā navakanakakaṭavalayasobhinā dakkhiṇena paramaratikarena karena aggahesi. Sā taṃ sālasākhaṃ gahetvā ṭhitā asitajaladharavivaragatā bālacandalekhā viya ca aciraṭṭhitikā accipabhā viya ca nandanavanajātā devī viya ca devī virocittha. Tāvadeva cassā kammajavātā caliṃsu. Athassā sāṇipākāraṃ parikkhipitvā mahājano paṭikkami. Sā sālasākhaṃ gahetvā tiṭṭhamānāya eva tassā gabbhavuṭṭhānaṃ ahosi.

Taṅkhaṇaṃyeva {pb:M:0.0321} cattāro visuddhacittā mahābrahmāno suvaṇṇajālaṃ ādāya āgantvā tena suvaṇṇajālena bodhisattaṃ sampaṭicchitvā mātu purato ṭhapetvā – ‘‘attamanā, devi, hohi, mahesakkho te putto uppanno’’ti āhaṃsu. Yathā pana aññe sattā mātukucchito nikkhamantā paṭikkūlena asucinā makkhitā nikkhamanti, na evaṃ bodhisatto. Bodhisatto pana dve hatthe dve pāde pasāretvā ṭhitakova mātukucchisambhavena kenaci asucinā amakkhitova suddho visado kāsikavatthe nikkhittamaṇiratanaṃ viya virocamāno mātukucchito nikkhami. Evaṃ santepi bodhisattassa ca bodhisattamātuyā ca sakkāratthaṃ ākāsato dve udakadhārā nikkhamitvā bodhisattassa ca mātuyā ca sarīre utuṃ gāhāpesuṃ.

Atha naṃ suvaṇṇajālena paṭiggahetvā ṭhitānaṃ brahmānaṃ hatthato cattāro mahārājāno maṅgalasammatāya sukhasamphassāya ajinappaveṇiyā gaṇhiṃsu, tesaṃ hatthato manussā dukūlacumbaṭakena gaṇhiṃsu, manussānaṃ hatthato muccitvā pathaviyaṃ patiṭṭhāya puratthimaṃ disaṃ olokesi, anekāni cakkavāḷasahassāni ekaṅgaṇāni ahesuṃ. Tattha devamanussā gandhapupphamālādīhi {pb:V:0.0317} pūjayamānā – ‘‘mahāpurisa, tumhehi sadiso ettha natthi, kuto uttaritaro’’ti āhaṃsu. Evaṃ dasa disā anuviloketvā attanā sadisaṃ adisvā uttaradisābhimukho sattapadavītihārena agamāsi. Gacchanto ca pathaviyā eva gato, nākāsena. Acelakova gato, na sacelako. Daharova gato, na soḷasavassuddesiko. Mahājanassa pana ākāsena gacchanto viya alaṅkatapaṭiyatto viya ca soḷasavassuddesiko viya ca ahosi. Tato sattame pade ṭhatvā ‘‘aggohamasmi lokassā’’tiādikaṃ (dī. ni. 2.31; ma. ni. 3.207) āsabhiṃ vācaṃ nicchārento sīhanādaṃ nadi.

Bodhisatto hi tīsu attabhāvesu mātukucchito nikkhantamattova vācaṃ nicchāresi mahosadhattabhāve, vessantarattabhāve, imasmiṃ attabhāveti. Mahosadhattabhāve kirassa mātukucchito nikkhantamattasseva sakko devarājā āgantvā candanasāraṃ hatthe ṭhapetvā gato, taṃ muṭṭhiyaṃ katvāva nikkhanto. Atha naṃ mātā – ‘‘tāta, tvaṃ kiṃ {pb:M:0.0322} gahetvā āgatosī’’ti pucchi. ‘‘Osadhaṃ, ammā’’ti. Iti osadhaṃ gahetvā āgatattā ‘‘osadhakumāro’’tvevassa {pb:P:0.0276} nāmamakaṃsu.

Vessantarattabhāve pana mātukucchito nikkhantamattova dakkhiṇahatthaṃ pasāretvā – ‘‘atthi nu kho, amma, kiñci gehasmiṃ dhanaṃ, dānaṃ dassāmī’’ti vadanto nikkhami. Athassa mātā – ‘‘sadhane kule nibbattosi, tātā’’ti puttassa hatthaṃ attano hatthatale katvā sahassatthavikaṃ ṭhapesi.

Imasmiṃ pana attabhāve imaṃ sīhanādaṃ nadīti evaṃ bodhisatto tīsu attabhāvesu mātukucchito nikkhantamattova vācaṃ nicchāresi. Jātakkhaṇepissa dvattiṃsa pubbanimittāni pāturahesuṃ. Yasmiṃ pana samaye amhākaṃ bodhisatto lumbinīvane jāto tasmiṃyeva samaye **rāhulamātā** devī **ānando channo kāḷudāyī** amacco **kaṇḍako** assarājā **mahābodhirukkho** catasso **nidhikumbhiyo** ca jātā, tattha eko gāvutappamāṇo eko aḍḍhayojanappamāṇo eko tigāvutappamāṇo eko yojanappamāṇo ahosi. Ime **satta sahajātā** nāma honti.

Ubhayanagaravāsino mahāpurisaṃ gahetvā kapilavatthupurameva agamaṃsu. Taṃdivasameva – ‘‘kapilavatthunagare suddhodanamahārājassa putto bodhimūle nisīditvā buddho bhavissatī’’ti tāvatiṃsabhavane haṭṭhatuṭṭhā devasaṅghā celukkhepādīni pavattentā kīḷiṃsu. Tasmiṃ samaye suddhodanamahārājassa kulūpako aṭṭhasamāpattilābhī **kāḷadevalo** nāma tāpaso bhattakiccaṃ katvā divāvihāratthāya {pb:V:0.0318} tāvatiṃsabhavanaṃ gantvā tattha divāvihāraṃ nisinno tā devatā tuṭṭhamānasā kīḷantiyo disvā ‘‘kiṃkāraṇā tuṭṭhamānasā pamuditahadayā kīḷatha, mayhaṃ taṃ kāraṇaṃ kathethā’’ti pucchi. Tato devatā āhaṃsu – ‘‘mārisa, suddhodanarañño putto jāto, so bodhimaṇḍe nisīditvā buddho hutvā dhammacakkaṃ pavattessati, tassa ‘anantarūpaṃ buddhalīḷaṃ passituṃ labhissāmā’ti iminā kāraṇena tuṭṭhamhā’’ti.

Atha tāpaso tāsaṃ devatānaṃ vacanaṃ sutvā paramadassanīyaratanāvalokato devalokato oruyha narapatinivesanaṃ pavisitvā paññatte {pb:M:0.0323} āsane nisīdi. Tato katapaṭisanthāraṃ rājānaṃ – ‘‘putto kira te, mahārāja, jāto, taṃ passissāmā’’ti āha. Rājā alaṅkatapaṭiyattaṃ tanayaṃ āharāpetvā devalatāpasaṃ vandāpetuṃ abhihari. Mahāpurisassa pādā parivattitvā vijjulatā viya asitajaladharakūṭesu tāpasassa jaṭāsu patiṭṭhahiṃsu. Bodhisattena hi tenattabhāvena vanditabbo nāma añño natthi. Tato tāpaso uṭṭhāyāsanā bodhisattassa añjaliṃ paggahesi. Rājā taṃ acchariyaṃ disvā attano puttaṃ vandi. Tāpaso bodhisattassa lakkhaṇasampattiṃ disvā – ‘‘bhavissati nu kho buddho, udāhu na bhavissatī’’ti āvajjetvā upadhārento – ‘‘nissaṃsayaṃ buddho bhavissatī’’ti anāgataṃsañāṇena ñatvā – ‘‘acchariyapuriso aya’’nti sitaṃ akāsi.

Tato ‘‘ahaṃ imaṃ buddhabhūtaṃ daṭṭhuṃ labhissāmi nu kho, no’’ti upadhārento – ‘‘na labhissāmi, antarāyeva kālaṃ katvā buddhasatenapi buddhasahassenapi gantvā bodhetuṃ asakkuṇeyye arūpabhave nibbattissāmī’’ti disvā – ‘‘evarūpaṃ nāma acchariyapurisaṃ {pb:P:0.0277} buddhabhūtaṃ daṭṭhuṃ na labhissāmi, mahatī vata me jāni bhavissatī’’ti parodi. Manussā pana disvā – ‘‘amhākaṃ ayyo idāneva hasitvā puna roditumārabhi, kiṃ nu kho, bhante, amhākaṃ ayyaputtassa koci antarāyo bhavissatī’’ti pucchiṃsu. Tāpaso āha – ‘‘natthetassa antarāyo, nissaṃsayena buddho bhavissatī’’ti. ‘‘Atha kasmā tumhe paroditthā’’ti? ‘‘Evarūpaṃ acchariyapurisaṃ buddhabhūtaṃ daṭṭhuṃ na labhissāmi, mahatī vata me jāni bhavissatīti attānaṃ anusocanto rodāmī’’ti āha.

Tato bodhisattaṃ pañcame divase sīsaṃ nhāpetvā – ‘‘nāmaṃ gaṇhissāmā’’ti rājabhavanaṃ catujjātikagandhena upalimpitvā lājapañcamāni kusumāni vikiritvā asambhinnapāyāsaṃ pacāpetvā tiṇṇaṃ vedānaṃ pāraṅgate aṭṭhasate brāhmaṇe nimantetvā rājabhavane nisīdāpetvā madhupāyāsaṃ bhojetvā sakkāraṃ katvā – ‘‘kiṃ nu kho bhavissatī’’ti lakkhaṇāni pariggāhāpesuṃ. Tesu rāmādayo aṭṭha brāhmaṇapaṇḍitā lakkhaṇapariggāhakā ahesuṃ. Tesu satta janā dve aṅguliyo ukkhipitvā {pb:V:0.0319} dvedhā byākariṃsu – ‘‘imehi lakkhaṇehi samannāgato agāraṃ ajjhāvasanto rājā hoti cakkavattī, pabbajamāno buddho’’ti. Tesaṃ pana sabbadaharo gottena {pb:M:0.0324} koṇḍañño nāma brāhmaṇo bodhisattassa lakkhaṇavarasampattiṃ disvā – ‘‘etassa agāramajjhe ṭhānakāraṇaṃ natthi, ekanteneva vivaṭacchado buddho bhavissatī’’ti ekameva aṅguliṃ ukkhipitvā ekaṃsabyākaraṇaṃ byākāsi. Athassa nāmaṃ gaṇhantā sabbalokatthasiddhikarattā **siddhattho**ti nāmamakaṃsu.

Atha te brāhmaṇā attano gharāni gantvā putte āmantetvā evamāhaṃsu – ‘‘amhe mahallakā, suddhodanamahārājassa puttaṃ sabbaññutaṃ pattaṃ sambhāveyyāma vā no vā, tumhe pana tasmiṃ pabbajitvā sabbaññutaṃ patte tassa sāsane pabbajathā’’ti. Tato sattapi janā yāvatāyukaṃ ṭhatvā yathākammaṃ gatā. Koṇḍaññamāṇavo arogo ahosi. Tadā pana rājā tesaṃ vacanaṃ sutvā – ‘‘kiṃ disvā mama putto pabbajissatī’’ti te pucchi. ‘‘Cattāri pubbanimittāni, devā’’ti. ‘‘Katarañca katarañcā’’ti? ‘‘Jiṇṇaṃ byādhitaṃ mataṃ pabbajita’’nti. Rājā ‘‘ito paṭṭhāya evarūpānaṃ mama puttassa santikaṃ āgamituṃ mā adatthā’’ti vatvā kumārassa cakkhupathe jiṇṇapurisādīnaṃ āgamananivāraṇatthaṃ catūsu disāsu gāvutagāvutaṭṭhāne ārakkhaṃ ṭhapesi. Taṃdivasaṃ maṅgalaṭṭhāne sannipatitesu asītiyā ñātikulasahassesu ekameko ekamekaṃ puttaṃ paṭijāni – ‘‘ayaṃ buddho vā hotu rājā vā, mayaṃ ekamekaṃ puttaṃ dassāma, sace buddho bhavissati, khattiyasamaṇeheva parivuto vicarissati. Sace rājā cakkavattī bhavissati, khattiyakumāreheva parivuto vicarissatī’’ti. Atha rājā mahāpurisassa paramarūpasampannā vigatasabbadosā catusaṭṭhi dhātiyo adāsi. Bodhisatto anantena parivārena mahatā sirisamudayena vaḍḍhi.

Athekadivasaṃ rañño **vappamaṅgalaṃ** nāma ahosi. Taṃdivasaṃ {pb:P:0.0278} rājā mahatiyā vibhūtiyā mahatā parivārena nagarato nikkhamanto puttampi gahetvāva agamāsi. Kasikammaṭṭhāne eko jamburukkho paramaramaṇīyo ghanasandacchāyo ahosi. Tassa heṭṭhā kumārassa sayanaṃ paññāpetvā upari varakanakatārākhacitaṃ rattacelavitānaṃ bandhitvā sāṇipākārena parikkhipāpetvā ārakkhaṃ ṭhapetvā rājā sabbālaṅkāraṃ alaṅkaritvā amaccagaṇaparivuto naṅgalakaraṇaṭṭhānamagamāsi. Tattha rājā paramamaṅgalaṃ suvaṇṇanaṅgalaṃ {pb:M:0.0325} gaṇhāti, amaccādayo rajatanaṅgalādīni gaṇhanti. Taṃdivasaṃ naṅgalasahassaṃ yojīyati. Bodhisattaṃ parivāretvā nisinnā dhātiyo – ‘‘rañño sampattiṃ passissāmā’’ti antosāṇito bahi nikkhantā.

Atha {pb:V:0.0320} bodhisatto ito cito ca olokento kiñci adisvā sahasā uṭṭhāya pallaṅkaṃ ābhujitvā ānāpāne pariggahetvā paṭhamajjhānaṃ nibbattesi. Dhātiyo khajjabhojjantare vicarantiyo thokaṃ cirāyiṃsu. Sesarukkhānaṃ chāyā nivattā, tassa pana jamburukkhassa chāyā parimaṇḍalā hutvā tattheva aṭṭhāsi. Dhātito panassa ‘‘ayyaputto ekakovā’’ti vegena sāṇipākāraṃ ukkhipitvā pariyesantiyo sirisayane pallaṅkena nisinnaṃ tañca pāṭihāriyaṃ disvā gantvā taṃ pavattiṃ rañño ārocesuṃ. Rājā vegena āgantvā taṃ pāṭihāriyaṃ disvā – ‘‘ayaṃ vo, tāta, dutiyavandanā’’ti puttaṃ vandi.

Atha mahāpuriso anukkamena soḷasavassuddesiko ahosi. Rājā bodhisattassa tiṇṇaṃ utūnaṃ anucchavike ramma-suramma-subhanāmake tayo pāsāde kāresi. Ekaṃ navabhūmikaṃ ekaṃ sattabhūmikaṃ ekaṃ pañcabhūmikaṃ. Tayopi pāsādā ubbedhena samappamāṇā ahesuṃ. Bhūmikāsu pana nānattaṃ ahosi.

Atha rājā cintesi – ‘‘putto me vayappatto chattamassa ussāpetvā rajjasiriṃ passissāmī’’ti. So sākiyānaṃ paṇṇāni pahiṇi ‘‘putto me vayappatto, rajje naṃ patiṭṭhāpessāmi, sabbe attano gehesu vayappattā dārikā imaṃ gehaṃ pesentū’’ti. Te rañño sāsanaṃ sutvā – ‘‘kumāro kevalaṃ rūpasampanno, na kiñci sippaṃ jānāti, dārabharaṇaṃ kātuṃ na sakkhissati, na mayaṃ dhītaro dassāmā’’ti āhaṃsu. Rājā taṃ pavattiṃ sutvā puttassa santikaṃ gantvā tamatthaṃ ārocesi. Bodhisatto – ‘‘kiṃ sippaṃ dassetuṃ vaṭṭatī’’ti āha. ‘‘Sahassatthāmaṃ dhanuṃ āropetuṃ vaṭṭati, tātā’’ti. ‘‘Tena hi āharāpethā’’ti āha. Rājā āharāpetvā adāsi. Taṃ dhanuṃ purisasahassaṃ āropeti, purisasahassaṃ oropeti. Mahāpuriso taṃ sarāsanaṃ āharāpetvā pallaṅkena nisinnova jiyaṃ pādaṅguṭṭhake veṭhāpetvā kaḍḍhanto pādaṅguṭṭhakeneva dhanuṃ āropetvā vāmena hatthena daṇḍe gahetvā dakkhiṇena hatthena kaḍḍhitvā jiyaṃ ropesi. Sakalanagaraṃ uppattanākārappattaṃ ahosi{pb:M:0.0326}. ‘‘Kiṃ eso saddo’’ti ca vutte ‘‘devo gajjatī’’ti āhaṃsu. Athaññe ‘‘tumhe na jānātha, na devo gajjati, aṅgīrasassa kumārassa sahassatthāmaṃ dhanuṃ āropetvā jiyaṃ poṭhentassa jiyappahārasaddo eso’’ti āhaṃsu. Sākiyā taṃ sutvā tāvatakeneva āraddhacittā tuṭṭhamānasā ahesuṃ.

Atha mahāpuriso – ‘‘kiṃ kātuṃ vaṭṭatī’’ti āha. Aṭṭhaṅgulabahalaṃ ayopaṭṭaṃ kaṇḍena vijjhituṃ vaṭṭatīti{pb:P:0.0279}. Taṃ vijjhitvā – ‘‘aññaṃ kiṃ kātuṃ vaṭṭatī’’ti āha. Caturaṅgulabahalaṃ asanaphalakaṃ {pb:V:0.0321} vijjhituṃ vaṭṭatīti. Tampi vijjhitvā – ‘‘aññaṃ kiṃ kātuṃ vaṭṭatī’’ti āha. Vidatthibahalaṃ udumbaraphalakaṃ vijjhituṃ vaṭṭatīti. Tampi vijjhitvā aññaṃ kiṃ kātuṃ vaṭṭatīti. Tato ‘‘vālukasakaṭānī’’ti āhaṃsu. Mahāsatto vālukasakaṭampi palālasakaṭampi vinivijjhitvā udake ekūsabhappamāṇaṃ kaṇḍaṃ pesesi thale aṭṭhausabhappamāṇaṃ. Atha naṃ ‘‘vātiṅgaṇasaññāya vālaṃ vijjhituṃ vaṭṭatī’’ti āhaṃsu. ‘‘Tena hi yojanamattaṃ vātiṅgaṇaṃ bandhāpethā’’ti vatvā yojanamattake vātiṅgaṇasaññāya vālaṃ bandhāpetvā rattandhakāre meghapaṭalehi channāsu disāsu kaṇḍaṃ khipi. Taṃ gantvā yojanamattake vālaṃ phāletvā pathaviṃ pāvisi. Na kevalaṃ ettakameva, taṃdivasaṃ mahāpuriso loke vattamānaṃ sippaṃ sabbameva dassesi.

Atha sākiyā attano dhītaro alaṅkaritvā pesayiṃsu. Cattālīsasahassā nāṭakitthiyo ahesuṃ. Rāhulamātā pana devī aggamahesī ahosi. Mahāpuriso devakumāro viya surayuvatīhi parivuto narayuvatīhi parivuto nippurisehi turiyehi paricāriyamāno mahāsampattiṃ anubhavamāno utuvārena utuvārena tesu tīsu pāsādesu viharati. Athekadivasaṃ bodhisatto uyyānabhūmiṃ gantukāmo sārathiṃ āmantetvā – ‘‘rathaṃ yojehi uyyānabhūmiṃ passissāmī’’ti āha. So ‘‘sādhū’’ti paṭissuṇitvā mahārahaṃ vararucirathirakubbaravarattaṃ thirataraneminābhiṃ varakanakarajatamaṇiratanakhacitaīsāmukhaṃ navakanakarajatatārakakhacitanemipassaṃ samosaritavividhasurabhikusumadāmasassirikaṃ ravirathasadisadassanīyaṃ vararathaṃ samalaṅkaritvā sasikumudasadisavaṇṇe anilagaruḷajave ājānīye cattāro maṅgalasindhave yojetvā {pb:M:0.0327} bodhisattassa paṭivedesi. Bodhisatto devavimānasadisaṃ taṃ rathavaramāruyha uyyānābhimukho pāyāsi.

Atha devatā ‘‘siddhatthakumārassa abhisambujjhanakālo āsanno, pubbanimittamassa dassessāmā’’ti ekaṃ devaputtaṃ jarājajjarasarīraṃ khaṇḍadantaṃ palitakesaṃ vaṅkagattaṃ daṇḍahatthaṃ pavedhamānaṃ katvā dassesuṃ. Taṃ bodhisatto ceva sārathi ca passanti. Tato bodhisatto – ‘‘sārathi ko nāmesa puriso kesāpissa na yathā aññesa’’nti **mahāpadānasutte** (dī. ni. 2.43 ādayo) āgatanayeneva pucchitvā tassa vacanaṃ sutvā – ‘‘dhiratthu vata, bho, jāti, yatra hi nāma jātassa jarā paññāyissatī’’ti (dī. ni. 2.45, 47) saṃviggahadayo tatova paṭinivattitvā pāsādameva abhiruhi.

Rājā ‘‘kiṃkāraṇā mama putto paṭinivattī’’ti pucchi. ‘‘Jiṇṇapurisaṃ disvā, devā’’ti. Tato kampamānamānaso rājā aḍḍhayojane ārakkhaṃ {pb:P:0.0280} ṭhapesi. Punekadivasaṃ bodhisatto {pb:V:0.0322} uyyānaṃ gacchanto tāhi eva devatāhi nimmitaṃ byādhitañca purisaṃ disvā purimanayeneva pucchitvā saṃviggahadayo nivattitvā pāsādameva abhiruhi. Rājā pucchitvā nāṭakāni vissajjesi. ‘‘Pabbajjāya mānasaṃ assa bhinnaṃ karissa’’nti ārakkhaṃ vaḍḍhetvā samantato tigāvutappamāṇe padese ārakkhaṃ ṭhapesi.

Punapi bodhisatto ekadivasaṃ uyyānaṃ gacchanto tatheva devatāhi nimmitaṃ kālaṅkataṃ disvā purimanayeneva pucchitvā saṃviggahadayo nivattitvā pāsādamabhiruhi. Rājā nivattanakāraṇaṃ pucchitvā puna ārakkhaṃ vaḍḍhetvā yojanappamāṇe padese ārakkhaṃ ṭhapesi.

Punapi bodhisatto ekadivasaṃ uyyānaṃ gacchanto tatheva devatāhi nimmitaṃ sunivatthaṃ supārutaṃ pabbajitaṃ disvā – ‘‘ko nāmeso, samma, sārathī’’ti sārathiṃ pucchi. Sārathi kiñcāpi buddhuppādassa abhāvā pabbajitaṃ vā pabbajitaguṇe vā na jānāti, devatānubhāvena pana ‘‘pabbajito nāmāyaṃ devā’’ti vatvā pabbajjāya guṇaṃ tassa vaṇṇesi.

Tato bodhisatto pabbajjāya ruciṃ uppādetvā taṃdivasaṃ uyyānaṃ agamāsi. Dīghāyukā bodhisattā vassasate vassasate atikkante jiṇṇādīsu {pb:M:0.0328} ekekaṃ addasaṃsu. Amhākaṃ pana bodhisatto appāyukakāle uppannattā catunnaṃ catunnaṃ māsānaṃ accayena uyyānaṃ gacchanto anukkamena ekekaṃ addasa. Dīghabhāṇakā panāhu – ‘‘cattāri nimittāni ekadivaseneva disvā agamāsī’’ti. Tattha divasabhāgaṃ kīḷitvā uyyānarasamanubhavitvā maṅgalapokkharaṇiyaṃ nhatvā atthaṅgate sūriye maṅgalasilātale nisīdi attānaṃ alaṅkārāpetukāmo. Athassa cittācāramaññāya sakkena devānamindena āṇatto vissakammo nāma devaputto āgantvā tasseva kappakasadiso hutvā dibbehi alaṅkārehi alaṅkari. Athassa sabbālaṅkārasamalaṅkatassa sabbatālāvacaresu sakāni sakāni paṭibhānāni dassayantesu brāhmaṇesu ca ‘‘jaya nandā’’tiādivacanehi sutamaṅgalikādīsu nānappakārehi maṅgalavacanatthutighosehi sambhāventesu sabbālaṅkārasamalaṅkataṃ rathavaraṃ abhiruhi. Tasmiṃ samaye – ‘‘rāhulamātā puttaṃ vijātā’’ti sutvā suddhodanamahārājā – ‘‘puttassa me tuṭṭhiṃ nivedethā’’ti sāsanaṃ pahiṇi. Bodhisatto taṃ sutvā – ‘‘rāhu jāto, bandhanaṃ jāta’’nti āha. Rājā – ‘‘kiṃ me putto avacā’’ti pucchitvā taṃ vacanaṃ sutvā ‘‘ito paṭṭhāya me nattā ‘rāhulakumāro’tveva nāmaṃ hotū’’ti āha.

Bodhisattopi taṃ rathavaramāruyha mahatā parivārena atimanoramena sirisobhaggena nagaraṃ pāvisi. Tasmiṃ samaye rūpasiriyā guṇasampattiyā ca akisā kisāgotamī nāma khattiyakaññā {pb:V:0.0323} uparipāsādavaratalagatā nagaraṃ pavisantassa bodhisattassa rūpasiriṃ disvā sañjātapītisomanassā hutvā –

::gatha1
‘‘Nibbutā nūna sā mātā, nibbuto nūna so pitā;
::

::gathalast
Nibbutā nūna sā nārī, yassāyaṃ īdiso patī’’ti. (dha. sa. aṭṭha. nidānakathā; dha. pa. aṭṭha. 1.sāriputtattheravatthu; apa. aṭṭha. 1.avidūrenidānakathā; jā. aṭṭha. 1.avidūrenidānakathā) –
::

::unindented
Imaṃ {pb:P:0.0281} udānaṃ udānesi.
::

Bodhisatto taṃ sutvā cintesi – ‘‘ayaṃ me sussavanaṃ vacanaṃ sāvesi, ahañhi nibbānaṃ gavesanto vicarāmi, ajjeva mayā gharāvāsaṃ chaḍḍetvā nikkhamma {pb:M:0.0329} pabbajitvā nibbānaṃ gavesituṃ vaṭṭatī’’ti. ‘‘Ayaṃ imissā ācariyabhāgo hotū’’ti muttāhāraṃ kaṇṭhato omuñcitvā kisāgotamiyā satasahassagghanikaṃ paramaratikaraṃ muttāhāraṃ pesesi. Sā ‘‘siddhatthakumāro mayi paṭibaddhahadayo hutvā paṇṇākāraṃ pesesī’’ti somanassajātā ahosi.

Bodhisattopi mahatā sirisamudayena paramaramaṇīyaṃ pāsādaṃ abhiruhitvā sirisayane nipajji. Tāvadeva naṃ paripuṇṇarajanikarasadisaruciravaravadanā bimbaphalasadisadasanavasanā sitavimalasamasaṃhitāviraḷavaradasanā asitanayanakesapāsā sujātañjanātinīlakuṭilabhamukā sujātahaṃsasamasaṃhitapayodharā ratikaranavakanakarajataviracitavaramaṇimekhalā parigatavipulaghanajaghanataṭā karikarasannibhoruyugalā naccagītavāditesu kusalā surayuvatisadisarūpasobhā varayuvatiyo madhuraravāni turiyāni gahetvā mahāpurisaṃ samparivāretvā ramāpayantiyo naccagītavāditāni payojayiṃsu. Bodhisatto pana kilesesu virattacittatāya naccagītādīsu anabhirato muhuttaṃ niddaṃ okkami.

Tā taṃ disvā ‘‘yassatthāya naccādīni mayaṃ payojema, so niddaṃ upagato, idāni kimatthaṃ kilamāmā’’ti gahitāni turiyāni ajjhottharitvā nipajjiṃsu, gandhatelappadīpā ca jhāyanti. Bodhisatto pabujjhitvā sayanapiṭṭhe pallaṅkena nisinno addasa tā itthiyo turiyabhaṇḍāni avattharitvā niddāyantiyo paggharitalālā kilinnakapolagattā, ekaccā dante khādantiyo, ekaccā kākacchantiyo, ekaccā vippalapantiyo, ekaccā vivaṭamukhā, ekaccā apagatavasanarasanā{pb:V:0.0324}, pākaṭabībhacchasambādhaṭṭhānā, ekaccā vimuttākulasiroruhā susānarūparūpaṃ dhārayamānā sayiṃsu. Mahāsatto tāsaṃ taṃ vippakāraṃ disvā bhiyyosomattāya kāmesu virattacitto ahosi. Tassa pana alaṅkatapaṭiyattaṃ dasasatanayanabhavanasadisaṃ rucirasobhampi pāsādavaratalaṃ apaviddhamatasarīrakuṇapabharitaṃ āmakasusānamiva paramapaṭikkūlaṃ upaṭṭhāsi. Tayopi bhavā ādittabhavanasadisā hutvā upaṭṭhahiṃsu. ‘‘Upaddutaṃ vata, bho, upassaṭṭhaṃ vata bho’’ti ca vācaṃ pavattesi. Ativiya pabbajjāya cittaṃ nami.

So {pb:M:0.0330} ‘‘ajjeva mayā mahābhinikkhamanaṃ nikkhamituṃ vaṭṭatī’’ti sirisayanato uṭṭhāya dvārasamīpaṃ gantvā – ‘‘ko etthā’’ti āha. Ummāre sīsaṃ katvā nipanno channo āha – ‘‘ahaṃ, ayyaputta, channo’’ti. Atha mahāpuriso – ‘‘ahaṃ ajja mahābhinikkhamanaṃ nikkhamitukāmo, na kañci paṭiveditvā sīghamekaṃ atijayaṃ sindhavaṃ kappehī’’ti. So ‘‘sādhu, devā’’ti assabhaṇḍakaṃ gahetvā assasālaṃ gantvā gandhatelappadīpesu jalantesu sumanapaṭṭavitānassa heṭṭhā paramaramaṇīye {pb:P:0.0282} bhūmibhāge ṭhitaṃ arimanthakaṃ kaṇḍakaṃ turaṅgavaraṃ disvā – ‘‘ajja mayā ayyaputtassa nikkhamanatthāya imameva maṅgalahayaṃ kappetuṃ vaṭṭatī’’ti kaṇḍakaṃ kappesi. So kappiyamānova aññāsi – ‘‘ayaṃ kappanā atigāḷhā, aññesu divasesu uyyānakīḷaṃ gamanakāle kappanā viya na hoti. Nissaṃsayaṃ ajjeva ayyaputto mahābhinikkhamanaṃ nikkhamissatī’’ti. Tato tuṭṭhamānaso mahāhasitaṃ hasi. So nādo taṃ sakalakapilavatthupuraṃ unnādaṃ kareyya, devatā pana sannirumbhitvā na kassaci sotuṃ adaṃsu.

Bodhisatto ‘‘puttaṃ tāva passissāmī’’ti cintetvā ṭhitaṭṭhānato uṭṭhāya rāhulamātuyā vasanaṭṭhānaṃ gantvā gabbhadvāraṃ vivari. Tasmiṃ khaṇe antogabbhe gandhatelappadīpo jhāyati. Rāhulamātā sumanamallikādīnaṃ ambaṇamattena attippakiṇṇe varasayane puttassa matthake hatthaṃ ṭhapetvā niddāyati. Bodhisatto ummāre pādaṃ ṭhapetvā ṭhitakova oloketvā – ‘‘sacāhaṃ deviyā hatthaṃ apanetvā mama puttaṃ gaṇhissāmi, devī pabujjhissati, evaṃ me abhinikkhamanassa antarāyo bhavissati. Buddho hutvāva āgantvā puttaṃ passissāmī’’ti cintetvā pāsādatalato otaritvā assassa samīpaṃ gantvā evamāha – ‘‘tāta kaṇḍaka, tvaṃ ajja ekarattiṃ maṃ tāraya, ahaṃ taṃ nissāya buddho hutvā sadevakaṃ lokaṃ tāressāmī’’ti. Tato ullaṅghitvā kaṇḍakassa piṭṭhiṃ abhiruhi. Kaṇḍako gīvato paṭṭhāya āyāmato aṭṭhārasahattho hoti tadanurūpena ubbedhena samannāgato rūpaggajavabalasampanno sabbaseto dhotasaṅkhasadisadassanīyavaṇṇo. Tato {pb:V:0.0325} bodhisatto varaturaṅgapiṭṭhigato channaṃ assassa vāladhiṃ gāhāpetvā aḍḍharattasamaye nagarassa mahādvāraṃ sampatto.

Tadā {pb:M:0.0331} pana rājā pubbeva bodhisattassa gamanapaṭisedhanatthāya dvīsu dvārakavāṭesu ekekaṃ purisasahassena vivaritabbaṃ kāretvā tattha bahupurise ārakkhaṃ ṭhapesi. Bodhisatto kira purisagaṇanāya koṭisatasahassassa balaṃ dhāresi, hatthigaṇanāya koṭisahassassa. Tasmā so cintesi – ‘‘yadi dvāraṃ na vivarīyati, ajja kaṇḍakassa piṭṭhe nisinno channaṃ vāladhiṃ gāhāpetvā tena saddhiṃyeva kaṇḍakaṃ ūrūhi nippīḷetvā aṭṭhārasahatthaṃ pākāraṃ uppatitvā atikkameyya’’nti. Channo cintesi – ‘‘sace dvāraṃ na ugghāpayati, ahaṃ ayyaputtaṃ khandhe katvā kaṇḍakaṃ dakkhiṇahatthena parikkhipanto upakacchake katvā uppatitvā pākāraṃ atikkamissāmī’’ti. Kaṇḍako cintesi – ‘‘ahaṃ dvāre avivariyamāne yathānisinnameva ayyaputtaṃ gahitavāladhinā channena saddhiṃ uppatitvā pākārassa purato patiṭṭhahissāmī’’ti. Evameva tayo purisā cintayiṃsu. Dvāre adhivatthā devatā mahādvāraṃ vivariṃsu.

Tasmiṃ khaṇe māro pāpimā ‘‘mahāsattaṃ nivattessāmī’’ti āgantvā gaganatale ṭhatvā āha –

::gatha1
‘‘Mā nikkhama mahāvīra, ito te sattame dine;
::

::gathalast
Dibbaṃ tu cakkaratanaṃ, addhā pātu bhavissati. –
::

::unindented
Dvisahassaparittadīpaparivārānaṃ catunnaṃ mahādīpānaṃ rajjaṃ kāressasi, nivatta, mārisā’’ti. Mahāpuriso āha ‘‘kosi tva’’nti. Ahaṃ vasavattīti.
::

::gatha1
‘‘Jānāmahaṃ {pb:P:0.0283} mahārāja, mayhaṃ cakkassa sambhavaṃ;
::

::gathalast
Anatthikohaṃ rajjena, gaccha tvaṃ māra mā idha.
::

::gatha1
‘‘Sakalaṃ dasasahassampi, lokadhātumahaṃ pana;
::

::gathalast
Unnādetvā bhavissāmi, buddho loke vināyako’’ti. –
::

::unindented
Āha. So tatthevantaradhāyi.
::

Mahāsatto {pb:V:0.0326} ekūnattiṃsavassakāle hatthagataṃ cakkavattirajjaṃ kheḷapiṇḍaṃ viya anapekkho chaḍḍetvā cakkavattisirinivāsabhūtā rājabhavanā nikkhamitvā āsāḷhipuṇṇamāya uttarāsāḷhanakkhatte vattamāne nagarato nikkhamitvā nagaraṃ {pb:M:0.0332} apaloketukāmo ahosi. Vitakkasamanantarameva cassa kulālacakkaṃ viya so bhūmippadeso parivatti. Yathāṭhitova mahāsatto kapilavatthupuraṃ disvā tassiṃ bhūmippadese kaṇḍakanivattanaṃ nāma cetiyaṭṭhānaṃ dassetvā gantabbamagābhimukhaṃyeva kaṇḍakaṃ katvā pāyāsi mahatā sakkārena uḷārena sirisamudayena. Tadā mahāsatte gacchante tassa purato devatā saṭṭhi ukkāsatasahassāni dhārayiṃsu, tathā pacchato saṭṭhi dakkhiṇato saṭṭhi ukkāsatasahassāni, tathā vāmapassato. Aparā devatā surabhikusumamālādāmacandanacuṇṇacāmaradhajapaṭākāhi sakkarontiyo parivāretvā agamaṃsu. Dibbāni saṅgītāni anekāni ca turiyāni vajjiṃsu.

Iminā sirisamudayena gacchanto bodhisatto ekaratteneva tīṇi rajjāni atikkamma tiṃsayojanikaṃ maggaṃ gantvā anomānadītīraṃ sampāpuṇi. Atha bodhisatto nadītīre ṭhatvā channaṃ pucchi – ‘‘kā nāmāyaṃ nadī’’ti? ‘‘Anomā nāma, devā’’ti. ‘‘Amhākampi pabbajjā anomā bhavissatī’’ti paṇhiyā assaṃ ghaṭṭento assassa saññaṃ adāsi. Asso ullaṅghitvā aṭṭhausabhavitthārāya nadiyā pārimatīre aṭṭhāsi. Bodhisatto assapiṭṭhito oruyha muttarāsisadise vālukāpuline ṭhatvā channaṃ āmantesi – ‘‘samma channa, tvaṃ mayhaṃ ābharaṇāni ceva kaṇḍakañca ādāya gaccha, ahaṃ pabbajissāmī’’ti. Channo, ‘‘ahampi, deva, pabbajissāmī’’ti. Bodhisatto āha – ‘‘na labbhā tayā pabbajituṃ, gaccheva tva’’nti tikkhattuṃ nivāretvā ābharaṇāni ceva kaṇḍakañca paṭicchāpetvā cintesi – ‘‘ime mayhaṃ kesā samaṇasāruppā na honti, te khaggena chindissāmī’’ti dakkhiṇena hatthena paramanisitamasivaraṃ gahetvā vāmahatthena moḷiyā saddhiṃ cūḷaṃ gahetvā chindi, kesā dvaṅgulamattā hutvā dakkhiṇato āvaṭṭamānā sīse allīyiṃsu. Tesaṃ pana kesānaṃ yāvajīvaṃ tadeva pamāṇaṃ ahosi, massu ca tadanurūpaṃ, puna kesamassuohāraṇakiccampissa nāhosi. Bodhisatto saha moḷiyā cūḷaṃ gahetvā – ‘‘sacāhaṃ buddho bhavissāmi, ākāse tiṭṭhatu, no ce, bhūmiyaṃ patatū’’ti {pb:P:0.0284} ākāse khipi. Taṃ cūḷāmaṇibandhanaṃ yojanappamāṇaṃ ṭhānaṃ gantvā ākāse aṭṭhāsi.

Atha {pb:M:0.0333} sakko devarājā dibbena cakkhunā olokento yojanikena ratanacaṅkoṭakena taṃ paṭiggahetvā tāvatiṃsabhavane tiyojanaṃ sattaratanamayaṃ **cūḷāmaṇicetiyaṃ** nāma patiṭṭhāpesi. Yathāha –

::gatha1
‘‘Chetvāna {pb:V:0.0327} moḷiṃ varagandhavāsitaṃ, vehāyasaṃ ukkhipi aggapuggalo;
::

::gathalast
Sahassanetto sirasā paṭiggahi, suvaṇṇacaṅkoṭavarena vāsavo’’ti. (ma. ni. aṭṭha. 1.222; saṃ. ni. aṭṭha. 2.2.12; apa. aṭṭha. 1.avidūrenidānakathā; jā. aṭṭha. 1.avidūrenidānakathā);
::

Puna bodhisatto cintesi – ‘‘imāni kāsikavatthāni mahagghāni, na mayhaṃ samaṇasāruppānī’’ti. Athassa kassapabuddhakāle purāṇasahāyako ghaṭikāramahābrahmā ekaṃ buddhantaraṃ vināsabhāvāppattena mittabhāvena cintesi – ‘‘ajja me sahāyako mahābhinikkhamanaṃ nikkhanto, samaṇaparikkhāramassa gahetvā gacchissāmī’’ti.

::gatha1
‘‘Ticīvarañca patto ca, vāsi sūci ca bandhanaṃ;
::

::gathalast
Parissāvanañca aṭṭhete, yuttayogassa bhikkhuno’’ti. (dī. ni. aṭṭha. 1.215; ma. ni. aṭṭha. 1.294; 2.349; a. ni. aṭṭha. 2.4.198; pārā. aṭṭha. 1.45 padabhājanīyavaṇṇanā; apa. aṭṭha. 1.avidūrenidānakathā; jā. aṭṭha. 1.avidūrenidānakathā; mahāni. aṭṭha. 206) –
::

::unindented
Ime aṭṭha samaṇaparikkhāre āharitvā adāsi. Mahāpuriso arahaddhajaṃ nivāsetvā uttamaṃ pabbajjāvesaṃ gahetvā sāṭakayugalaṃ ākāse khipi. Taṃ mahābrahmā paṭiggahetvā brahmaloke dvādasayojanikaṃ sabbaratanamayaṃ cetiyaṃ katvā taṃ anto pakkhipitvā ṭhapesi. Atha naṃ mahāsatto – ‘‘channa, mama vacanena mātāpitūnaṃ ārogyaṃ vadehī’’ti vatvā uyyojesi. Tato channo mahāpurisaṃ vanditvā padakkhiṇaṃ katvā pakkāmi. Kaṇḍako pana channena saddhiṃ mantayamānassa bodhisattassa vacanaṃ suṇanto ṭhatvā – ‘‘natthi dāni mayhaṃ puna sāmino dassana’’nti cakkhupathamassa vijahanto viyogadukkhamadhivāsetuṃ asakkonto hadayena phalitena kālaṃ katvā suraripudurabhibhavane tāvatiṃsabhavane kaṇḍako nāma devaputto hutvā nibbatti. Tassa uppatti vimalatthavilāsiniyā vimānavatthuṭṭhakathāya gahetabbā. Channassa paṭhamaṃ ekova soko ahosi. So {pb:M:0.0334} kaṇḍakassa kālakiriyāya dutiyena sokena pīḷiyamāno rodanto paridevanto dukkhena agamāsi.
::

Bodhisattopi pabbajitvā tasmiṃyeva padese anupiyaṃ nāma ambavanaṃ atthi, tattheva sattāhaṃ pabbajjāsukhena vītināmetvā tato pacchā sañjhāppabhānurañjitasaliladharasaṃvuto saradasamaye paripuṇṇarajanikaro viya kāsāvavarasaṃvuto ekakopi anekajanaparivuto viya virocamāno {pb:V:0.0328} taṃ vanavāsimigapakkhīnaṃ nayanāmatapānamiva karonto ekacaro sīho viya narasīho mattamātaṅgavilāsagāmī samassāsento viya vasundharaṃ pādatalehi ekadivaseneva tiṃsayojanikaṃ maggaṃ gantvā uttuṅgataraṅgabhaṅgaṃ asaṅgaṃ {pb:P:0.0285} gaṅgaṃ nadiṃ uttaritvā ratanajutivisaravirājitavararucirarājagahaṃ rājagahaṃ nāma nagaraṃ pāvisi. Pavisitvā ca pana sapadānaṃ piṇḍāya cari. Sakalaṃ pana taṃ nagaraṃ bodhisattassa rūpadassanena dhanapālake paviṭṭhe taṃ nagaraṃ viya asurinde paviṭṭhe devanagaraṃ viya saṅkhobhamagamāsi. Piṇḍāya carante mahāpurise nagaravāsino manussā mahāsattassa rūpadassanena sañjātapītisomanassā jātavimhitā bodhisattassa rūpadassanāvajjitahadayā ahesuṃ.

Tesaṃ manussānaṃ aññataro aññataramevamāha – ‘‘kinnu yaṃ, bho, rāhubhayena nigūḷhakiraṇajālo puṇṇacando manussalokamāgato’’ti. Tamañño sitaṃ katvā evamāha – ‘‘kiṃ kathesi, samma, kadā nāma tayā puṇṇacando manussalokamāgato diṭṭhapubbo, nanu esa kusumaketukāmadevo vesantaramādāya amhākaṃ mahārājassa nāgarānañca paramalīḷāvibhūtiṃ disvā kīḷitumāgato’’ti. Tamañño sitaṃ katvā evamāha – ‘‘kiṃ, bho, tvaṃ ummattosi, nanu kāmo issarakodhahutāsanaparidaḍḍhasarīro surapatidasasatanayano eso amarapurasaññāya idhāgato’’ti! Tamañño īsakaṃ hasitvā – ‘‘kiṃ vadesi, bho, te pubbāparavirodhaṃ, kuto panassa dasasatanayanāni, kuto vajiraṃ, kuto erāvaṇo. Addhā brahmā esa brāhmaṇajanaṃ pamattaṃ ñatvā vedavedaṅgādīsu niyojanatthāya āgato’’ti. Te sabbepi apasādetvā añño paṇḍitajātiko evamāha – ‘‘nevāyaṃ puṇṇacando{pb:M:0.0335}, na ca kāmadevo, nāpi dasasatanayano, na cāpi brahmā, sabbalokanāyako satthā esa acchariyamanusso’’ti.

Evaṃ sallapantesu eva nāgaresu rājapurisā gantvā taṃ pavattiṃ rañño bimbisārassa ārocesuṃ – ‘‘deva, devo vā gandhabbo vā udāhu nāgarājā vā yakkho vā ko nu vā amhākaṃ nagare piṇḍāya caratī’’ti. Rājā taṃ sutvā uparipāsādatale ṭhatvā mahāpurisaṃ disvā acchariyabbhutacittajāto rājapurise āṇāpesi – ‘‘gacchatha, bhaṇe, taṃ vīmaṃsatha, sace amanusso bhavissati, nagarā nikkhamitvā antaradhāyissati, sace devatā bhavissati, ākāsena gamissati, sace nāgarājā bhavissati, pathaviyaṃ nimujjitvā gamissati, sace manusso bhavissati, yathāladdhaṃ bhikkhaṃ paribhuñjissatī’’ti.

Mahāpurisopi santindriyo santamānaso rūpasobhāya mahājanassa nayanāni ākaḍḍhento viya {pb:V:0.0329} yugamattaṃ pekkhamāno missakabhattaṃ yāpanamattaṃ saṃharitvā paviṭṭhadvāreneva nagarā nikkhamitvā paṇḍavapabbatacchāyāya puratthābhimukho nisīditvā āhāraṃ paccavekkhitvā nibbikāro paribhuñji. Tato rājapurisā gantvā taṃ pavattiṃ rañño ārocesuṃ. Tato dūtavacanaṃ sutvā magadhādhipati rājā bālajanehi duranusāro merumandārasāro sattasāro bimbisāro bodhisattassa guṇassavaneneva sañjātadassanakutūhalo vegena nagarato nikkhamitvā {pb:P:0.0286} paṇḍavapabbatābhimukho gantvā yānā oruyha bodhisattassa santikaṃ gantvā tena katānuñño bandhujanasinehasītale silātale nisīditvā bodhisattassa iriyāpathe pasīditvā katapaṭisanthāro nāmagottādīni pucchitvā bodhisattassa sabbaṃ issariyaṃ niyyātesi. Bodhisatto – ‘‘mayhaṃ, mahārāja, vatthukāmehi vā kilesakāmehi vā attho natthi. Ahañhi paramābhisambodhiṃ patthayanto nikkhanto’’ti āha. Rājā anekappakārena yācantopi tassa cittaṃ alabhitvā – ‘‘addhā buddho bhavissati, buddhabhūtena pana tayā paṭhamaṃ mama vijitaṃ āgantabba’’nti vatvā nagaraṃ paviṭṭho.

::gatha1
‘‘Atha rājagahaṃ vararājagahaṃ, nararājavare nagaraṃ tu gate;
::

::gathalast
Girirājavaro munirājavaro, migarājagato sugatopi gato’’.
::

Atha {pb:M:0.0336} bodhisatto anupubbena cārikaṃ caramāno āḷārañca kālāmaṃ udakañca rāmaputtaṃ upasaṅkamitvā aṭṭha samāpattiyo nibbattetvā – ‘‘nāyaṃ maggo bodhiyā’’ti taṃ samāpattibhāvanaṃ analaṅkaritvā mahāpadhānaṃ padahitukāmo uruvelaṃ gantvā – ‘‘ramaṇīyo vatāyaṃ bhūmibhāgo’’ti tattheva vāsaṃ upagantvā mahāpadhānaṃ padahi. Lakkhaṇapariggāhakabrāhmaṇānaṃ cattāro puttā koṇḍañño brāhmaṇo cāti ime pañca janā paṭhamaṃyeva pabbajitā gāmanigamarājadhānīsu bhikkhācariyaṃ carantā tattha bodhisattaṃ sampāpuṇiṃsu. Atha naṃ chabbassāni mahāpadhānaṃ padahantaṃ – ‘‘idāni buddho bhavissati, idāni buddho bhavissatī’’ti pariveṇasammajjanādikāya vattapaṭipattiyā upaṭṭhahamānā santikāvacarāvassa ahesuṃ. Bodhisattopi – ‘‘koṭippattaṃ dukkaraṃ karissāmī’’ti ekatilataṇḍulādīhi vītināmesi. Sabbasopi āhārupacchedaṃ akāsi. Devatāpi lomakūpehi dibbojaṃ upahārayamānā pakkhipiṃsu.

Athassa tāya nirāhāratāya paramakisabhāvappattakāyassa suvaṇṇavaṇṇo kāyo kāḷavaṇṇo ahosi, dvattiṃsamahāpurisalakkhaṇāni paṭicchannāni ahesuṃ. Atha bodhisatto dukkarakārikāya antaṃ gantvā – ‘‘nāyaṃ maggo bodhiyā’’ti oḷārikaṃ āhāraṃ āhāretuṃ gāmanigamesu piṇḍāya {pb:V:0.0330} caritvā āhāraṃ āhari. Athassa dvattiṃsamahāpurisalakkhaṇāni pākatikāni ahesuṃ, kāyo suvaṇṇavaṇṇo ahosi. Atha pañcavaggiyā bhikkhū taṃ disvā – ‘‘ayaṃ chabbassāni dukkarakārikaṃ karontopi sabbaññutaṃ paṭivijjhituṃ nāsakkhi, idāni gāmanigamarājadhānīsu piṇḍāya caritvā oḷārikaṃ āhāraṃ āhariyamāno kiṃ sakkhissati, bāhulliko esa padhānavibbhanto, kiṃ no iminā’’ti mahāpurisaṃ pahāya bārāṇasiyaṃ isipatanaṃ agamaṃsu.

Atha mahāpuriso visākhapuṇṇamāya uruvelāyaṃ senānigame senākuṭumbikassa gehe nibbattā sujātā nāma dārikā ahosi{pb:P:0.0287}. Tāya sampasādanajātāya dinnaṃ pakkhittadibbojaṃ madhupāyāsaṃ paribhuñjitvā suvaṇṇapātiṃ gahetvā nerañjarāya paṭisotaṃ khipitvā kāḷanāgarājaṃ supantaṃ bodhesi. Atha bodhisatto nerañjarātīre surabhikusumasamalaṅkate nīlobhāse manorame sālavane divāvihāraṃ katvā sāyanhasamaye {pb:M:0.0337} devatāhi alaṅkatena maggena bodhirukkhābhimukho pāyāsi. Devanāgayakkhasiddhādayo dibbehi mālāgandhavilepanehi pūjayiṃsu. Tasmiṃ samaye **sotthiyo** nāma tiṇahārako tiṇaṃ ādāya paṭipathe āgacchanto mahāpurisassa ākāraṃ ñatvā aṭṭha tiṇamuṭṭhiyo adāsi. Bodhisatto tiṇaṃ gahetvā asitañjanagirisaṅkāsaṃ ācarantamiva dinakarajālaṃ sakahadayamiva karuṇāsītalaṃ sītacchāyaṃ vividhavihagagaṇasampātavirahitaṃ mandamāruteritāya ghanasākhāya samalaṅkataṃ naccantamiva pītiyā rañjamānamiva ca tarugaṇānaṃ virocamānavijayatarumassatthabodhirukkhamūlamupagantvā assatthadumarājaṃ tikkhattuṃ padakkhiṇaṃ katvā pubbuttaradisābhāge ṭhito tāni tiṇāni agge gahetvā cālesi. Tāvadeva cuddasahattho pallaṅko ahosi. Tāni ca tiṇāni cittakārena lekhāgahitāni viya ahesuṃ. Bodhisatto tattha cuddasahatthe tiṇasanthare tisandhipallaṅkaṃ ābhujitvā caturaṅgasamannāgatavīriyaṃ adhiṭṭhahitvā suvaṇṇapīṭhe ṭhapitarajatakkhandhaṃ viya ca paññāsahatthaṃ bodhikkhandhaṃ piṭṭhito katvā upari maṇichattena viya bodhisākhāhi dhāriyamāno nisīdi. Suvaṇṇavaṇṇe panassa cīvare bodhiaṅkurā patamānā suvaṇṇapaṭṭe pavāḷā viya nikkhittā virocayiṃsu.

Bodhisatte pana tattha nisinneyeva vasavattimāro devaputto – ‘‘siddhatthakumāro mama visayamatikkamitukāmo, na dānāhamatikkamitumassa dassāmī’’ti mārabalassa tamatthaṃ ārocetvā mārabalamādāya nikkhami. Sā kira mārasenā mārassa purato dvādasayojanā ahosi, tathā dakkhiṇato ca vāmapassato ca, pacchato pana cakkavāḷapariyantaṃ katvā ṭhitā, uddhaṃ navayojanubbedhā ahosi. Yassā pana unnadantiyā saddo navayojanasahassato paṭṭhāya pathaviundriyanasaddo viya suyyati. Tasmiṃ samaye sakko devarājā vijayuttaraṃ nāma saṅkhaṃ {pb:V:0.0331} dhamamāno aṭṭhāsi. So kira saṅkho vīsahatthasatiko ahosi. Pañcasikho gandhabbadevaputto tigāvutāyataṃ beḷuvapaṇḍuvīṇaṃ ādāya vādayamāno maṅgalayuttāni gītāni gāyamāno aṭṭhāsi. Suyāmo devarājā tigāvutāyataṃ saradasamayarajanikarasassirikaṃ dibbacāmaraṃ gahetvā mandaṃ mandaṃ bījayamāno aṭṭhāsi. Brahmā ca sahampati tiyojanavitthataṃ dutiyamiva puṇṇacandaṃ setacchattaṃ bhagavato {pb:M:0.0338} uddhaṃ dhāretvā aṭṭhāsi. Mahākāḷopi nāgarājā asītiyā nāganāṭakasahassehi parivuto thutisaṅgītāni pavattento mahāsattaṃ namassamāno aṭṭhāsi. Dasasu cakkavāḷasahassesu devatāyo nānāvidhehi surabhikusumadāmadhūpacuṇṇādīhi pūjayamānā sādhukāraṃ pavattayamānā aṭṭhaṃsu.

Atha māro devaputto {pb:P:0.0288} diyaḍḍhayojanasatikaṃ himagirisikharasadisaṃ paramaruciradassanaṃ girimekhalaṃ nāma ratanakhacitavaravāraṇaṃ arivāraṇavāraṇaṃ abhiruhitvā bāhusahassaṃ māpetvā aggahitaggahaṇena nānāvudhāni aggahāpesi. Māraparisāpi asipharasusarasattisabalā samussitadhanumusala-phāla-saṅku-kunta-tomara-upala-laguḷa-valaya-kaṇaya-kappaṇa-cakkakaṭakadhārāruru- sīha-khagga-sarabha-varāha-byaggha-vānaroraga-majjārolūkavadanā mahiṃsa-pasada-turaṅga-diradādivadanā ca nānābhīmavirūpabībhacchakāyā manussayakkhapisācasadisakāyā ca mahāsattaṃ bodhisattaṃ bodhimūle nisinnaṃ ajjhottharamānā gantvā parivārayitvā mārassa sandesaṃ samudikkhamānā aṭṭhāsi.

Tato mārabale bodhimaṇḍamupasaṅkamanteyeva tesaṃ sakkādīnaṃ ekopi ṭhātuṃ nāsakkhi. Sammukhasammukhaṭṭhāneneva palāyiṃsu. Sakko pana devarājā taṃ vijayuttarasaṅkhaṃ piṭṭhiyaṃ katvā palāyitvā cakkavāḷamukhavaṭṭiyaṃ aṭṭhāsi. Mahābrahmā setacchattaṃ cakkavāḷakoṭiyaṃ ṭhapetvā brahmalokameva agamāsi. Kāḷo nāgarājā sabbanāṭakāni chaḍḍetvā pathaviyaṃ nimujjitvā pañcayojanasatikaṃ mañjerikanāgabhavanaṃ gantvā hatthena mukhaṃ pidahitvā nipajji. Ekadevatāpi tattha ṭhātuṃ samatthā nāma nāhosi. Mahāpuriso pana suññavimāne mahābrahmā viya ekakova nisīdi. ‘‘Idāni māro āgamissatī’’ti paṭhamameva anekarūpāni aniṭṭhāni dunnimittāni pāturahesuṃ.

::gatha1
‘‘Pamattabandhussa ca yuddhakāle, tilokabandhussa ca vattamāne;
::

::gathalast
Ukkā samantā nipatiṃsu ghorā, dhūmandhakārā ca disā ahesuṃ.
::

::gatha1
‘‘Acetanāyampi {pb:M:0.0339}{pb:V:0.0332} sacetanā yathā, gatā viyogaṃ patineva kāminī;
::

::gathalast
Lateva vātābhihatā sasāgarā, pakampi nānāsadharā dharā mahī.
::

::gatha1
‘‘Ahesumuddhūtajalā samuddā, vahiṃsu najjo paṭilomameva;
::

::gathalast
Kūṭāni nānātarusaṅghaṭāni, bhetvā girīnaṃ pathaviṃ bhajiṃsu.
::

::gatha1
‘‘Pavāyi vāto pharuso samantā, nighaṭṭasaddo tumulo ahosi;
::

::gathalast
Bhajittha ghoraṃ ravirandhakāraṃ, kabandharūpaṃ gagane carittha.
::

::gatha1
‘‘Evaṃpakāraṃ asivaṃ aniṭṭhaṃ, ākāsagaṃ bhūmigatañca ghoraṃ;
::

::gathalast
Anekarūpaṃ kira dunnimittaṃ, ahosi mārāgamane samantā.
::

::gatha1
‘‘Taṃ {pb:P:0.0289} devadevaṃ abhihantukāmaṃ, kāmaṃ tu disvā pana devasaṅghā;
::

::gathalast
Hāhāti saddaṃ anukampamānā, akaṃsu saddhiṃ amaraṅganāhi.
::

::gatha1
‘‘Pacchāpi passiṃsu sudantarūpaṃ, disāvidisāsu palāyamānaṃ;
::

::gathalast
Saantakaṃ taṃ sabalaṃ anekaṃ, hatthe ca tharū ca pātā tayiṃsu.
::

::gatha1
‘‘Vihaṅgamānaṃ garuḷova majjhe, majjhe migānaṃ paramova sīho;
::

::gathalast
Mahāyaso mārabalassa majjhe, visārado vītabhayo nisīdi’’.
::

Atha {pb:M:0.0340} māro – ‘‘siddhatthaṃ bhiṃsāpetvā palāpessāmī’’ti vātavassaṃ paharaṇavassaṃ pāsāṇavassaṃ puna aṅgārakukkuḷavālukakalalandhakāravuṭṭhīhi navahi māraiddhīhi bodhisattaṃ palāpetuṃ asakkonto kuddhamānaso – ‘‘kiṃ, bhaṇe, tiṭṭhatha, imaṃ siddhatthamasiddhatthaṃ karotha, gaṇhatha hanatha chindatha bandhatha na muñcatha palāpethā’’ti māraparisaṃ āṇāpetvā sayañca girimekhalassa khandhe nisīditvā ekena karena saraṃ bhamayanto bodhisattaṃ upasaṅkamitvā – ‘‘bho siddhattha, uṭṭhaha pallaṅkā’’ti āha. Māraparisāpi mahāsattassa atighoraṃ pīḷamakāsi. Atha mahāpuriso – ‘‘kadā te pūritā, māra, pallaṅkatthāya pāramī’’tiādīni vacanāni vatvā dakkhiṇahatthaṃ pathaviṃ ninnāmesi. Taṅkhaṇaññeva cuddasasahassādhikāni dasasatasahassayojanabahalāni pathavisandhārakāni vātudakāni paṭhamaṃ kampetvā tadantaraṃ catunahutādhikadviyojanasatasahassabahalā ayaṃ mahāpathavī chadhā pakampittha. Upari ākāse anekasahassāni {pb:V:0.0333} vijjulatā ca asanī ca phaliṃsu. Atha girimekhaladirado jaṇṇukena pati. Māro girimekhalakkhandhe nisinno bhūmiyaṃ pati. Māraparisāpi disāvidisāsu bhusamuṭṭhi viya vikiriṃsu.

Atha mahāpurisopi taṃ samāraṃ mārabalaṃ khantimettāvīriyapaññādīnaṃ attano pāramīnamānubhāvena viddhaṃsetvā paṭhamayāme pubbenivāsaṃ anussaritvā majjhimayāme dibbacakkhuṃ visodhetvā paccūsasamaye sabbabuddhānaṃ āciṇṇe paccayākāre ñāṇaṃ otāretvā ānāpānacatutthajjhānaṃ nibbattetvā tameva pādakaṃ katvā vipassanaṃ vaḍḍhetvā maggapaṭipāṭiyā adhigatena catutthamaggena sabbakilese khepetvā sabbabuddhaguṇe paṭivijjhitvā sabbabuddhāciṇṇaṃ –

::gatha1
‘‘Anekajātisaṃsāraṃ, sandhāvissaṃ anibbisaṃ;
::

::gathalast
Gahakāraṃ gavesanto, dukkhā jāti punappunaṃ.
::

::gatha1
‘‘Gahakāraka diṭṭhosi, puna gehaṃ na kāhasi;
::

::gatha2
Sabbā te phāsukā bhaggā, gahakūṭaṃ visaṅkhataṃ;
::

::gathalast
Visaṅkhāragataṃ cittaṃ, taṇhānaṃ khayamajjhagā’’ti. (dha. pa. 153-154) –
::

::unindented
Udānaṃ udānesi.
::

#### Santikenidānakathā

Udānaṃ {pb:M:0.0341} udānetvā nisinnassa bhagavato etadahosi – ‘‘ahaṃ kappasatasahassādhikāni cattāri asaṅkhyeyyāni imassa pallaṅkassa kāraṇā sandhāviṃ, ayaṃ me pallaṅko vijayapallaṅko maṅgalapallaṅko, ettha me nisinnassa yāva saṅkappo na paripuṇṇo, na tāva ito vuṭṭhahissāmī’’ti anekakoṭisatasahassasaṅkhā samāpattiyo samāpajjanto sattāhaṃ tattheva nisīdi. Yaṃ sandhāya vuttaṃ – ‘‘atha kho bhagavā sattāhaṃ ekapallaṅkena nisīdi vimuttisukhapaṭisaṃvedī’’ti (mahāva. 1).

Athekaccānaṃ devatānaṃ – ‘‘ajjāpi tāva nūna siddhatthassa kattabbakiccaṃ atthi. Pallaṅkasmiñhi ālayaṃ na vijahatī’’ti parivitakko udapādi. Atha satthā devatānaṃ vitakkaṃ ñatvā tāsaṃ vitakkūpasamanatthaṃ vehāsaṃ abbhuggantvā yamakapāṭihāriyaṃ dassesi. Evaṃ iminā pāṭihāriyena {pb:V:0.0334} devatānaṃ vitakkaṃ vūpasametvā pallaṅkato īsakaṃ pācīnanissite uttaradisābhāge ṭhatvā – ‘‘imasmiṃ vata me pallaṅke sabbaññutaññāṇaṃ paṭividdha’’nti cattāri asaṅkhyeyyāni kappasatasahassañca {pb:P:0.0290} pūritānaṃ pāramīnaṃ phalādhigamanaṭṭhānaṃ pallaṅkañca bodhirukkhañca animisehi akkhīhi olokayamāno sattāhaṃ vītināmesi, taṃ ṭhānaṃ **animisacetiyaṃ** nāma jātaṃ.

Atha pallaṅkassa ca ṭhitaṭṭhānassa ca antarā caṅkamaṃ māpetvā puratthimapacchimato āyate ratanacaṅkame caṅkamanto sattāhaṃ vītināmesi, taṃ ṭhānaṃ **ratanacaṅkamacetiyaṃ** nāma jātaṃ.

Catutthe pana sattāhe bodhito pacchimuttaradisābhāge devatā ratanagharaṃ māpayiṃsu. Tattha pallaṅkena nisīditvā abhidhammapiṭakaṃ vicinanto sattāhaṃ vītināmesi, taṃ pana ṭhānaṃ **ratanagharacetiyaṃ** nāma jātaṃ.

Evaṃ bhagavā bodhisamīpeyeva cattāri sattāhāni vītināmetvā pañcame sattāhe bodhirukkhamūlā yena **ajapālanigrodho** tenupasaṅkami. Tatrāpi dhammaṃ vicinanto vimuttisukhañca paṭisaṃvedento nisīdi.

Satthā tattha sattāhaṃ vītināmetvā **mucalinda**mūlaṃ agamāsi. Tattha sattāhavaddalikāya uppannāya sītādipaṭibāhanatthaṃ mucalindena nāgarājena sattakkhattuṃ bhogehi parikkhitto asambādhāya gandhakuṭiyā viharanto viya {pb:M:0.0342} vimuttisukhaṃ paṭisaṃvediyamāno tattha sattāhaṃ vītināmetvā rājāyatanamūlaṃ upasaṅkami. Tatthapi vimuttisukhaṃ paṭisaṃvediyamānova sattāhaṃ nisīdi. Ettāvatā satta sattāhāni paripuṇṇāni. Etthantare bhagavato neva mukhadhovanaṃ na sarīrapaṭijagganaṃ nāhārakiccaṃ ahosi, phalasukheneva vītivattesi. Atha sattasattāhamatthake ekūnapaññāsatime divase sakkena devānamindena upanītena nāgalatādantakaṭṭhena ca anotattadahodakena ca mukhaṃ dhovitvā tattheva **rājāyatana**mūle nisīdi.

Tasmiṃ samaye **tapussabhallikā** nāma dve vāṇijā ñātisālohitāya devatāya satthu āhāradāne ussāhitā manthañca madhupiṇḍikañca ādāya – ‘‘paṭiggaṇhātu bhagavā imaṃ āhāraṃ anukampaṃ upādāyā’’ti satthāraṃ upasaṅkamitvā aṭṭhaṃsu. Bhagavā pāyāsapaṭiggahaṇadivaseyeva devadattiyassa pattassa antarahitattā – ‘‘na kho tathāgatā hatthesu āhāraṃ paṭiggaṇhanti, kimhi nu kho ahaṃ imaṃ paṭiggaṇheyya’’nti cintesi. Athassa bhagavato ajjhāsayaṃ viditvā catūhi {pb:V:0.0335} disāhi cattāro mahārājāno indanīlamaṇimaye cattāro patte upanāmesuṃ. Bhagavā te paṭikkhipi. Puna muggavaṇṇe silāmaye cattāro patte upanāmesuṃ. Bhagavā tesaṃ catunnampi devaputtānaṃ anukampaṃ upādāya paṭiggahetvā ekībhāvaṃ upanetvā tasmiṃ paccagghe selamaye patte āhāraṃ paṭiggahetvā paribhuñjitvā anumodanamakāsi. Te dve bhātaro vāṇijā buddhañca dhammañca saraṇaṃ gantvā dvevācikā upāsakā ahesuṃ.

Atha satthā puna ajapālanigrodhameva gantvā nigrodhamūle nisīdi. Athassa tattha nisinnamattasseva adhigatassa dhammassa gambhīrataṃ paccavekkhantassa {pb:P:0.0291} sabbabuddhānaṃ āciṇṇo – ‘‘adhigato kho myāyaṃ dhammo’’tiādinā (dī. ni. 2.64; ma. ni. 1.281; 2.337; saṃ. ni. 1.172; mahāva. 7) paresaṃ dhammaṃ adesetukāmatākārappatto parivitakko udapādi. Atha **brahmā sahampati** ‘‘nassati vata bho loko, vinassati vata bho loko’’ti (dī. ni. 2.66; ma. ni. 1.282; 2.338; saṃ. ni. 1.172; mahāva. 8) dasasu cakkavāḷasahassesu sakkasuyāmasantusitanimmānaratiparanimmitavasavattimahābrahmāno ca gahetvā satthu santikaṃ āgantvā – ‘‘desetu, bhante, bhagavā dhamma’’ntiādinā (dī. ni. 2.66; ma. ni. 1.282; 2.338; saṃ. ni. 1.172; mahāva. 8) nayena dhammadesanaṃ āyāci.

Atha {pb:M:0.0343} satthā tassa paṭiññaṃ datvā – ‘‘kassa nu kho ahaṃ paṭhamaṃ dhammaṃ deseyya’’nti cintento āḷārudakānaṃ kālaṅkatabhāvaṃ ñatvā – ‘‘bahūpakārā kho me pañcavaggiyā bhikkhū’’ti pañcavaggiye ārabbha manasikāraṃ katvā – ‘‘kahaṃ nu kho te etarahi viharantī’’ti āvajjento – ‘‘bārāṇasiyaṃ isipatane migadāye’’ti ñatvā – ‘‘tattha gantvā dhammacakkaṃ pavattessāmī’’ti katipāhaṃ bodhimaṇḍasāmanteyeva piṇḍāya caranto viharitvā āsāḷhipuṇṇamiyaṃ bārāṇasiṃ gamissāmī’’ti pattacīvaramādāya aṭṭhārasayojanamaggaṃ paṭipajji. Antarāmagge haṭṭhatupagaṃ **upakaṃ** nāma ājīvakaṃ disvā tassa attano buddhabhāvaṃ ācikkhitvā taṃdivasaṃyeva sāyanhasamaye isipatanaṃ agamāsi.

Pañcavaggiyā pana tathāgataṃ dūratova āgacchantaṃ disvā – ‘‘ayaṃ, āvuso, samaṇo gotamo paccayabāhullāya āvatto paripuṇṇakāyo pīṇindriyo suvaṇṇavaṇṇo hutvā āgacchati, imassa abhivādanādīni na karissāma, āsanamattaṃ pana paññāpeyyāmā’’ti katikaṃ akaṃsu. Bhagavā tesaṃ cittācāraṃ ñatvā sabbasattesu anodhissakavasena pharaṇasamatthaṃ mettacittaṃ {pb:V:0.0336} saṃkhipitvā odhissakavasena mettacittena phari. Te bhagavato mettacittena phuṭṭhā tathāgate upasaṅkamante sakāya katikāya saṇṭhātuṃ asakkontā abhivādanādīni sabbakiccāni akaṃsu. Vitthārakathā **vinayamahāvaggā**dīsu vuttanayeneva veditabbā.

Atha bhagavā attano buddhabhāvaṃ te ñāpetvā paññattavarabuddhāsane nisīditvā uttarāsāḷhanakkhattayoge vattamāne aṭṭhārasahi brahmakoṭīhi parivuto pañcavaggiye there āmantetvā **dhammacakkappavattanasuttantaṃ** desesi. Tesu aññāsikoṇḍañño desanānusārena ñāṇaṃ pesento suttapariyosāne aṭṭhārasahi brahmakoṭīhi saddhiṃ sotāpattiphale patiṭṭhāsi. Tena vuttaṃ –

::hangnum
1\.
::

::gatha1
‘‘Ahametarahi sambuddho, gotamo sakyavaḍḍhano;
::

::gathalast
Padhānaṃ padahitvāna, patto sambodhimuttamaṃ.
::

::hangnum
2\.
::

::gatha1
‘‘Brahmunā yācito santo, dhammacakkaṃ pavattayiṃ;
::

::gathalast
Aṭṭhārasannaṃ koṭīnaṃ, paṭhamābhisamayo ahū’’ti.
::

Tattha {pb:M:0.0344} **aha**nti attānaṃ niddisati. **Etarahī**ti asmiṃ kāle. **Sakyavaḍḍhano**ti {pb:P:0.0292} sākiyakulavaḍḍhano. ‘‘Sakyapuṅgavo’’tipi pāṭho. **Padhāna**nti vīriyaṃ vuccati. **Padahitvānā**ti ghaṭetvā vāyamitvā, dukkarakārikaṃ katvāti attho. **Aṭṭhārasannaṃ koṭīna**nti bārāṇasiyaṃ isipatane migadāye dhammacakkappavattanasuttantakathāya aññāsikoṇḍaññattherappamukhānaṃ aṭṭhārasannaṃ brahmakoṭīnaṃ paṭhamābhisamayo ahosīti attho.

Idāni bhagavā atītaṃ kathetvā anāgataṃ abhisamayaṃ kathento –

::hangnum
3\.
::

::gatha1
‘‘Tato parañca desente, naradevasamāgame;
::

::gathalast
Gaṇanāya na vattabbo, dutiyābhisamayo ahū’’ti. – ādimāha;
::

Tattha **naradevasamāgame**ti tato aparena samayena mahāmaṅgalasamāgame dasasu cakkavāḷasahassesu devamanussānaṃ majjhe **maṅgalasutta**pariyosāne (khu. pā. 5.1 ādayo; su. ni. 261 ādayo) gaṇanapathaṃ vītivattānaṃ naradevānaṃ. **Dutiyābhisamayo ahū**ti hessatīti attho. Anāgatavacane vattabbe sotapatitattā ‘‘ahū’’ti atītavacanaṃ vuttaṃ, kālavipariyāyavasena {pb:V:0.0337} vā. Esa nayo ito paresu īdisesu vacanesu ca. Puna **rāhulovādasuttanta**desanāya (ma. ni. 3.416 ādayo) gaṇanapathavītivatte satte abhisamayāmatapānaṃ pāyesi. Ayaṃ tatiyābhisamayo. Tena vuttaṃ –

::hangnum
4\.
::

::gatha1
‘‘Idhevāhaṃ etarahi, ovadiṃ mama atrajaṃ;
::

::gathalast
Gaṇanāya na vattabbo, tatiyābhisamayo ahū’’ti.
::

Bhagavato kira ekova sāvakasannipāto ahosi. Uruvelakassapādīnaṃ jaṭilānaṃ sahassaṃ, dvinnaṃ aggasāvakānaṃ aḍḍhattiyasatānīti imesaṃ aḍḍhateḷasasatānaṃ sannipāto ahosi. Tena vuttaṃ –

::hangnum
5\.
::

::gatha1
‘‘Ekosi sannipāto me, sāvakānaṃ mahesinaṃ;
::

::gathalast
Aḍḍhateḷasasatānaṃ, bhikkhūnāsi samāgamo’’ti.
::

Tattha **ekosī**ti ekova āsi. **Aḍḍhateḷasasatāna**nti mama sāvakānaṃ paññāsādhikānaṃ dvādasasatānaṃ. **Bhikkhūnāsī**ti bhikkhūnaṃ āsi{pb:M:0.0345}. Tesaṃ pana majjhagato bhagavā caturaṅgasannipāte pātimokkhaṃ uddisi.

Atha bhagavā attano pavattiṃ dassento –

::hangnum
6\.
::

::gatha1
‘‘Virocamāno vimalo, bhikkhusaṅghassa majjhago;
::

::gathalast
Dadāmi patthitaṃ sabbaṃ, maṇīva sabbakāmado’’ti. – ādimāha;
::

Tattha {pb:P:0.0293} **virocamāno**ti anantabuddhasiriyā virocamāno. **Vimalo**ti vigatarāgādikilesamalo. **Maṇīva sabbakāmado**ti cintāmaṇi viya sabbakāmadado ahampi icchitaṃ patthitaṃ sabbaṃ lokiyalokuttarasukhavisesaṃ demīti attho.

Idāni patthitapatthanaṃ dassento –

::hangnum
7\.
::

::gatha1
‘‘Phalamākaṅkhamānānaṃ, bhavacchandajahesinaṃ;
::

::gathalast
Catusaccaṃ pakāsemi, anukampāya pāṇina’’nti. – ādimāha;
::

Tattha {pb:V:0.0338} **phala**nti sotāpattiphalādikaṃ catubbidhaṃ phalaṃ. **Bhavacchandajahesina**nti bhavataṇhāpahāyinaṃ, bhavataṇhaṃ pajahitukāmānaṃ. **Anukampāyā**ti anuddayāya.

{para:8} 8\. Idāni catusaccappakāsane, abhisamayaṃ dassento **‘‘dasavīsasahassāna’’**nti ādimāha.

Tattha **dasavīsasahassāna**nti dasasahassānañca vīsatisahassānañca. **Ekadvinna**ntiādinā nayenāti attho. Navamadasamagāthā uttānatthāva.

{para:11-12} 11-12\. Ekādasamadvādasamagāthāsu **idānetarahī**ti ubhopi ekatthā, veneyyavasena purisapuggalā viya vuttā. Atha vā **idānī**ti mayi uppanne. **Etarahī**ti mayi dhammaṃ desente. **Apattamānasā**ti appattaarahattaphalā. **Ariyañjasa**nti ariyaṃ aṭṭhaṅgikaṃ maggaṃ. **Thomayantā**ti pasaṃsantā. **Bujjhissantī**ti anāgate catusaccadhammaṃ paṭivijjhissantīti attho. **Saṃsārasarita**nti saṃsārasāgaraṃ.

Idāni {pb:M:0.0346} attano jātanagarādiṃ dassento –

::hangnum
13\.
::

::gatha1
‘‘Nagaraṃ kapilavatthu me, rājā suddhodano pitā;
::

::gathalast
Mayhaṃ janettikā mātā, māyādevīti vuccati.
::

::hangnum
14\.
::

::gatha1
‘‘Ekūnatiṃsavassāni, agāraṃ ajjhahaṃ vasiṃ;
::

::gathalast
Rammo surammo subhako, tayo pāsādamuttamā.
::

::hangnum
15\.
::

::gatha1
‘‘Cattālīsasahassāni, nāriyo samalaṅkatā;
::

::gathalast
Bhaddakañcanā nāma nārī, rāhulo nāma atrajo.
::

::hangnum
16\.
::

::gatha1
‘‘Nimitte {pb:P:0.0294} caturo disvā, assayānena nikkhamiṃ;
::

::gathalast
Chabbassaṃ padhānacāraṃ, acariṃ dukkaraṃ ahaṃ.
::

::hangnum
17\.
::

::gatha1
‘‘Bārāṇasiyaṃ isipatane, cakkaṃ pavattitaṃ mayā;
::

::gathalast
Ahaṃ gotamasambuddho, saraṇaṃ sabbapāṇinaṃ.
::

::hangnum
18\.
::

::gatha1
‘‘Kolito {pb:V:0.0339} upatisso ca, dve bhikkhū aggasāvakā;
::

::gatha2
Ānando nāmupaṭṭhāko, santikāvacaro mama;
::

::gathalast
Khemā uppalavaṇṇā ca, bhikkhunī aggasāvikā.
::

::hangnum
19\.
::

::gatha1
‘‘Citto hatthāḷavako ca, aggupaṭṭhākupāsakā;
::

::gathalast
Nandamātā ca uttarā, aggupaṭṭhākupāsikā.
::

::hangnum
20\.
::

::gatha1
‘‘Ahaṃ assatthamūlamhi, patto sambodhimuttamaṃ;
::

::gathalast
Byāmappabhā sadā mayhaṃ, soḷasahatthamuggatā.
::

::hangnum
21\.
::

::gatha1
‘‘Appaṃ vassasataṃ āyu, idānetarahi vijjati;
::

::gathalast
Tāvatā tiṭṭhamānohaṃ, tāremi janataṃ bahuṃ.
::

::hangnum
22\.
::

::gatha1
‘‘Ṭhapayitvāna dhammukkaṃ, pacchimaṃ janabodhanaṃ;
::

::gatha2
Ahampi na cirasseva, saddhiṃ sāvakasaṅghato;
::

::gathalast
Idheva parinibbissaṃ, aggīvāhārasaṅkhayā’’ti. – ādimāha;
::

Mama pana rammasurammasubhanāmakā tayo pāsādā navabhūmikasattabhūmikapañcabhūmikā, cattālīsasahassā nāṭakitthiyo, yasodharā nāma mama aggamahesī{pb:M:0.0347}, sohaṃ cattāro nimitte disvā assayānena mahābhinikkhamanaṃ nikkhamiṃ. Tato chabbassāni padhānaṃ padahitvā visākhapuṇṇamāya uruvelāyaṃ senānigame senākuṭumbikassa dhītāya sampasādajātāya sujātāya nāma dinnaṃ madhupāyāsaṃ paribhuñjitvā sālavane divāvihāraṃ katvā sāyanhasamaye sotthiyena nāma tiṇahārakena dinnā aṭṭha tiṇamuṭṭhiyo gahetvā assatthabodhirukkhamūlaṃ upagantvā tattha mārabalaṃ viddhaṃsetvā sambodhiṃ pattosmīti sabbaṃ byākāsi.

Tattha **saddhiṃ sāvakasaṅghato**ti saddhiṃ sāvakasaṅghena. **Parinibbissa**nti parinibbāyissāmi. **Aggīvāhārasaṅkhayā**ti aggi viya indhanakkhayena yathā aggi nirupādāno {pb:P:0.0295} nibbāyati, evaṃ ahampi nirupādāno parinibbāyissāmīti attho.

::hangnum
23-4\.
::

**Tāni ca atulatejānī**ti aggasāvakayugādīni tāni asadisatejāni. **Imāni ca** {pb:V:0.0340} **dasabalānī**ti etāni ca sārīradasabalāni **guṇadhāraṇo deho**ti chaasādhāraṇañāṇādiguṇadharo ayaṃ deho ca. **Tamantarahissantī**ti sabbāni etāni vuttappakārāni antaradhāyissanti vinassissanti. **Nanu rittā sabbasaṅkhārā**ti ettha **nanū**ti ayaṃ anumatiatthe nipāto. **Rittā**ti niccasāradhuvasārarahitattā tucchā, sabbameva pana saṅkhataṃ khayadhammaṃ vayadhammaṃ virāgadhammaṃ nirodhadhammaṃ hutvā abhāvato aniccaṃ, uppādādipaṭipīḷitattā dukkhaṃ, avasavattanato anattā. Tasmā saṅkhāresu lakkhaṇattayaṃ āropetvā vipassanaṃ vaḍḍhetvā amatamasaṅkhataṃ accutaṃ nibbānaṃ adhigacchatha. Ayaṃ vo amhākaṃ anusāsanī idaṃ amhākaṃ sāsanaṃ appamādena sampādethāti. Desanāpariyosāne kira devatānaṃ koṭisatasahassassa anupādāya āsavehi cittāni vimucciṃsu. Sesamaggaphalesu patiṭṭhitā pana gaṇanapathaṃ vītivattā ahesuṃ.

Evaṃ bhagavā kappanāmajātiādivavatthitaṃ sakalampi buddhavaṃsaṃ ākāse ratanacaṅkame caṅkamantova kathetvā ñātijanaṃ vandāpetvā ākāsato otaritvā paññattavarabuddhāsane nisīdi. Evaṃ nisinne pana bhagavati lokanāthe sikhāppatto ñātisamāgamo ahosi. Sabbe ekaggacittā nisīdiṃsu{pb:M:0.0348}. Tato mahāmegho pokkharavassaṃ vassi. Taṅkhaṇe udakaṃ heṭṭhā viravantaṃ gacchati. Temetukāmova temeti, atemitukāmassa sarīre ekabindumattampi na patati. Taṃ disvā sabbe acchariyabbhutacittajātā hutvā – ‘‘aho acchariyaṃ, aho abbhuta’’nti kathaṃ samuṭṭhāpesuṃ. Taṃ sutvā satthā – ‘‘na idāneva mayhaṃ ñātisamāgame pokkharavassaṃ vassi, atītepi vassī’’ti imissā aṭṭhuppattiyā **vessantarajātakaṃ** (jā. 2.22.1655 ādayo) kathesi. Sā dhammadesanā sātthikā jātā. Tato bhagavā uṭṭhāyāsanā vihāraṃ pāvisi.

::centre
Iti madhuratthavilāsiniyā buddhavaṃsaṭṭhakathāya
::

::centre
Gotamabuddhavaṃsavaṇṇanā niṭṭhitā.
::

::centre
Niṭṭhito pañcavīsatimo buddhavaṃso.
::

### 28. Buddhapakiṇṇakakathā

::hangnum
1-18\.
::

‘‘Aparimeyyito {pb:V:0.0341} kappe, caturo āsuṃ vināyakā’’tiādikā aṭṭhārasagāthā saṅgītikārakehi ṭhapitā nigamanagāthāti veditabbā. Sesagāthāsu sabbattha pākaṭamevāti.

#### Vemattakathā

Imasmiṃ {pb:P:0.0296} pana sakalepi buddhavaṃse niddiṭṭhānaṃ pañcavīsatiyā buddhānaṃ **aṭṭha vemattāni** veditabbāni. Katamāni aṭṭha? Āyuvemattaṃ, pamāṇavemattaṃ, kulavemattaṃ, padhānavemattaṃ, rasmivemattaṃ, yānavemattaṃ, bodhivemattaṃ, pallaṅkavemattanti.

Tattha **āyuvemattaṃ** nāma keci dīghāyukā honti keci appāyukā. Tathā hi dīpaṅkaro koṇḍañño anomadassī padumo padumuttaro atthadassī dhammadassī siddhattho tissoti ime nava buddhā vassasatasahassāyukā ahesuṃ. Maṅgalo sumano sobhito nārado {pb:M:0.0349} sumedho sujāto piyadassī phussoti ime aṭṭha buddhā navutivassasahassāyukā ahesuṃ. Revato vessabhū cāti ime dve buddhā saṭṭhivassasahassāyukā ahesuṃ. Vipassī bhagavā asītivassasahassāyukā ahosi. Sikhī kakusandho koṇāgamano kassapoti ime cattāro buddhā yathākkamena sattaticattālīsatiṃsavīsavassasahassāyukā ahesuṃ. Amhākaṃ pana bhagavato vassasataṃ āyuppamāṇaṃ ahosi. Upacitapuññasambhārānaṃ dīghāyukasaṃvattaniyakammasamupetānampi buddhānaṃ yugavasena āyuppamāṇaṃ appamāṇaṃ ahosi. Ayaṃ pañcavīsatiyā buddhānaṃ āyuvemattaṃ nāma.

**Pamāṇavemattaṃ** nāma keci dīghā honti keci rassā. Tathā hi dīpaṅkara-revata-piyadassī-atthadassī-dhammadassī-vipassībuddhānaṃ asītihatthubbedhaṃ sarīrappamāṇaṃ ahosi. Koṇḍañña-maṅgala-nārada-sumedhānaṃ aṭṭhāsītihatthubbedho kāyo ahosi. Sumanassa navutihatthubbedhaṃ sarīraṃ ahosi. Sobhita-anomadassī-paduma-padumuttara-phussabuddhānaṃ aṭṭhapaṇṇāsahatthubbedhaṃ {pb:V:0.0342} sarīraṃ ahosi. Sujāto paṇṇāsahatthubbedhasarīro ahosi. Siddhattha-tissa-vessabhuno saṭṭhihatthubbedhā ahesuṃ. Sikhī sattatihatthubbedho ahosi. Kakusandha-koṇāgamana-kassapā yathākkamena cattālīsatiṃsavīsatihatthubbedhā ahesuṃ. Amhākaṃ bhagavā aṭṭhārasahatthubbedho ahosi. Ayaṃ pañcavīsatiyā buddhānaṃ pamāṇavemattaṃ nāma.

**Kulavemattaṃ** nāma keci khattiyakule nibbattiṃsu keci brāhmaṇakule. Tathā hi kakusandhakoṇāgamanakassapasammāsambuddhā brāhmaṇakule nibbattiṃsu. Dīpaṅkarādigotamabuddhapariyantā dvāvīsati buddhā khattiyakuleyeva nibbattiṃsu. Ayaṃ pañcavīsatiyā buddhānaṃ kulavemattaṃ nāma.

**Padhānavemattaṃ** nāma dīpaṅkara-koṇḍañña-sumana-anomadassī-sujātasiddhattha-kakusandhānaṃ dasamāsikā padhānacariyā. Maṅgala-sumedhatissa sikhīnaṃ aṭṭhamāsikā. Revatassa sattamāsikā. Sobhitassa cattāro māsā. Padumaatthadassī vipassīnaṃ aḍḍhamāsikā. Nārada-padumuttara-dhammadassī-kassapānaṃ sattāhāni{pb:P:0.0297}. Piyadassī-phussa-vessabhū koṇāgamanānaṃ chamāsikā. Amhākaṃ buddhassa chabbassāni padhānacariyā ahosi. Ayaṃ padhānavemattaṃ nāma.

**Rasmivemattaṃ** {pb:M:0.0350} nāma maṅgalassa kira sammāsambuddhassa sarīrasmi dasasahassilokadhātuṃ pharitvā aṭṭhāsi. Padumuttarabuddhassa dvādasayojanikā ahosi. Vipassissa bhagavato sattayojanikā ahosi. Sikhissa tiyojanappamāṇā. Kakusandhassa dasayojanikā. Amhākaṃ bhagavato samantato byāmappamāṇā. Sesānaṃ aniyatā ahosi. Ayaṃ rasmivemattaṃ nāma ajjhāsayapaṭibaddhaṃ, yo yattakaṃ icchati, tassa sarīrappabhā tattakaṃ pharati, paṭividdhaguṇe pana kassaci vemattaṃ nāma natthi. Ayaṃ rasmivemattaṃ nāma.

**Yānavemattaṃ** nāma keci hatthiyānena keci assayānena keci rathapada-pāsāda-sivikādīsu aññatarena nikkhamanti. Tathā hi dīpaṅkara-sumana-sumedha-phussa-sikhī-koṇāgamanā hatthiyānena nikkhamiṃsu. Koṇḍañña-revata-paduma-piyadassī-vipassī-kakusandhā rathayānena. Maṅgala-sujāta-atthadassī-tissa-gotamā assayānena. Anomadassīsiddhatthavessabhuno sivikāyānena. Nārado padasā nikkhami. Sobhita-padumuttara-dhammadassī-kassapā pāsādena nikkhamiṃsu. Ayaṃ yānavemattaṃ nāma.

**Bodhivemattaṃ** nāma dīpaṅkarassa bhagavato kapītanarukkho bodhi; koṇḍaññassa bhagavato sālakalyāṇirukkho{pb:V:0.0343}, maṅgala-sumana-revata-sobhitānaṃ nāgarukkho, anomadassissa ajjunarukkho, padumanāradānaṃ mahāsoṇarukkho, padumuttarassa salalarukkho, sumedhassa nīpo, sujātassa veḷu, piyadassino kakudho, atthadassissa campakarukkho, dhammadassissa rattakuravakarukkho, siddhatthassa kaṇikārarukkho, tissassa asanarukkho, phussassa āmalakarukkho, vipassissa pāṭalirukkho, sikhissa puṇḍarīkarukkho, vessabhussa sālarukkho, kakusandhassa sirīsarukkho, koṇāgamanassa udumbararukkho, kassapassa nigrodho, gotamassa assatthoti ayaṃ bodhivemattaṃ nāma.

**Pallaṅkavemattaṃ** nāma dīpaṅkara-revata-piyadassī-atthadassī-dhammadassī-vipassīnaṃ tepaṇṇāsahatthapallaṅkā ahesuṃ; koṇḍañña-maṅgala-nārada-sumedhānaṃ sattapaṇṇāsahatthā; sumanassa saṭṭhihattho pallaṅko ahosi; sobhita-anomadassī-paduma-padumuttara-phussānaṃ aṭṭhattiṃsahatthā, sujātassa dvattiṃsahattho, siddhattha-tissa-vessabhūnaṃ cattālīsahatthā, sikhissa dvattiṃsahattho{pb:M:0.0351}, kakusandhassa chabbīsatihattho, koṇāgamanassa vīsatihattho, kassapassa pannarasahattho, gotamassa cuddasahattho pallaṅko ahosi. Ayaṃ pallaṅkavemattaṃ nāma. Imāni **aṭṭha vemattāni** nāma.

#### Avijahitaṭṭhānakathā

Sabbabuddhānaṃ pana **cattāri avijahitaṭṭhānāni** nāma honti. Sabbabuddhānañhi {pb:P:0.0298} bodhipallaṅko avijahito ekasmiṃyeva ṭhāne hoti. Dhammacakkappavattanaṃ isipatane migadāye avijahitameva hoti. Devorohaṇakāle saṅkassanagaradvāre paṭhamakkapādaṭṭhānaṃ avijahitameva hoti. Jetavane gandhakuṭiyā cattāri mañcapādaṭṭhānāni avijahitāneva honti. Vihāro pana khuddakopi mahantopi hoti. Vihāro na vijahatiyeva, nagaraṃ pana vijahati.

#### Sahajātapariccheda-nakkhattaparicchedakathā

Aparaṃ pana amhākaṃyeva bhagavato sahajātaparicchedañca nakkhattaparicchedañca dīpesuṃ. Amhākaṃ sabbaññubodhisattena kira saddhiṃ rāhulamātā ānandatthero channo kaṇḍako assarājā nidhikumbho mahābodhi kāḷudāyīti imāni satta sahajātāni. Ayaṃ **sahajātaparicchedo**. Mahāpuriso {pb:V:0.0344} pana uttarāsāḷhanakkhatteneva mātukucchiṃ okkami, mahābhinikkhamanaṃ nikkhami, dhammacakkaṃ pavattesi, yamakapāṭihāriyaṃ akāsi. Visākhanakkhattena jāto ca abhisambuddho ca parinibbuto ca. Māghanakkhattena tassa sāvakasannipāto ca āyusaṅkhāravosajjanañca ahosi. Assayujanakkhattena devorohaṇaṃ. Ayaṃ **nakkhattaparicchedo**ti.

#### Sadhammatākathā

Idāni pana sabbesaṃ buddhānaṃ sādhāraṇadhammataṃ pakāsayissāma. **Sabbabuddhānaṃ samattiṃsavidhā dhammatā**. Seyyathidaṃ – pacchimabhavikabodhisattassa sampajānassa mātukucchiokkamanaṃ, mātukucchiyaṃ pallaṅkena nisīditvā bahimukholokanaṃ, ṭhitāya bodhisattamātuyā vijāyanaṃ, araññeyeva mātukucchito nikkhamanaṃ, kañcanapaṭṭesu patiṭṭhitapādānaṃ uttarābhimukhānaṃ {pb:M:0.0352} sattapadavītihārānaṃ gantvā catuddisaṃ oloketvā sīhanādanadanaṃ, cattāri nimittāni disvā jātamattaputtānaṃ mahāsattānaṃ mahābhinikkhamanaṃ, arahaddhajamādāya pabbajitvā sabbaheṭṭhimena paricchedena sattāhaṃ padhānacariyā, sambodhiṃ pāpuṇanadivase pāyāsabhojanaṃ, tiṇasanthare nisīditvā sabbaññutaññāṇādhigamo, ānāpānassatikammaṭṭhānaparikammaṃ, mārabalaviddhaṃsanaṃ, bodhipallaṅkeyeva tisso vijjā ādiṃ katvā asādhāraṇañāṇādiguṇapaṭilābho, sattasattāhaṃ bodhisamīpeyeva vītināmanaṃ, mahābrahmuno dhammadesanatthāya āyācanaṃ, isipatane migadāye dhammacakkappavattanaṃ, māghapuṇṇamāya caturaṅgikasannipāte pātimokkhuddeso, jetavanaṭṭhāne nibaddhavāso, sāvatthinagaradvāre yamakapāṭihāriyakaraṇaṃ, tāvatiṃsabhavane abhidhammadesanā, saṅkassanagaradvāre devalokato otaraṇaṃ satataṃ phalasamāpattisamāpajjanaṃ, dvīsu vāresu veneyyajanāvalokanaṃ, uppanne vatthumhi sikkhāpadapaññāpanaṃ uppannāya aṭṭhuppattiyā jātakakathanaṃ, ñātisamāgame buddhavaṃsakathanaṃ, āgantukehi bhikkhūhi paṭisanthārakaraṇaṃ, nimantitānaṃ vuṭṭhavassānaṃ anāpucchā agamanaṃ, divase divase purebhattapacchābhattapaṭhamamajjhimapacchimayāmakiccakaraṇaṃ, parinibbānadivase maṃsarasabhojanaṃ, catuvīsatikoṭisatasahassasamāpattiyo samāpajjitvā parinibbānanti imā {pb:P:0.0299} samattiṃsa sabbabuddhānaṃ dhammatāti.

#### Anantarāyikadhammakathā

Sabbabuddhānaṃ {pb:V:0.0345} **cattāro anantarāyikā dhammā**. Katame cattāro? Buddhānaṃ uddissa abhihaṭānaṃ catunnaṃ paccayānaṃ na sakkā kenaci antarāyo kātuṃ. Buddhānaṃ āyuno na sakkā kenaci antarāyo kātuṃ. Vuttañhetaṃ – ‘‘aṭṭhānametaṃ anavakāso, yaṃ parūpakkamena tathāgataṃ jīvitā voropeyyā’’ti (cūḷava. 342). Buddhānaṃ dvattiṃsamahāpurisalakkhaṇānaṃ asītiyā anubyañjanānañca na sakkā kenaci antarāyo kātuṃ. Buddharaṃsīnaṃ na sakkā kenaci antarāyo kātunti. Ime cattāro anantarāyikā dhammā nāmāti.

#### Nigamanakathā

::gatha1
Ettāvatā {pb:M:0.0353} gatā siddhiṃ, buddhavaṃsassa vaṇṇanā;
::

::gathalast
Suvaṇṇapadaviññātavicittanayasobhitā.
::

::gatha1
Porāṇaṭṭhakathāmaggaṃ, pāḷiatthappakāsakaṃ;
::

::gathalast
Ādāyeva katā **buddha-vaṃsassaṭṭhakathā** mayā.
::

::gatha1
Papañcatthaṃ vivajjetvā, madhuratthassa sabbaso;
::

::gathalast
Sampakāsanato tasmā, **madhuratthappakāsinī**.
::

::gatha1
Kāvīrajalasampāta-paripūtamahītale;
::

::gathalast
Kāvīrapaṭṭane ramme, nānānārinarākule.
::

::gatha1
Kārite kaṇhadāsena, saṇhavācena sādhunā;
::

::gathalast
Vihāre vividhākāra-cārupākāragopure.
::

::gatha1
Chāyāsalilasampanne, dassanīye manorame;
::

::gathalast
Hatadujjanasambādhe, pavivekasukhe sive.
::

::gatha1
Tattha {pb:V:0.0346} pācīnapāsāda-tale paramasītale;
::

::gathalast
Vasatā buddhavaṃsassa, mayā saṃvaṇṇanā katā.
::

::gatha1
Yathā buddhavaṃsassa saṃvaṇṇanāyaṃ, gatā sādhu siddhiṃ vinā antarāyaṃ;
::

::gathalast
Tathā dhammayuttā janānaṃ vitakkā, vināvantarāyena siddhiṃ vajantu.
::

::gatha1
Imaṃ buddhavaṃsassa saṃvaṇṇanaṃ me, karontena yaṃ patthitaṃ puññajātaṃ;
::

::gathalast
Sadā tassa devānubhāvena loko, dhuvaṃ santamaccantamatthaṃ payātaṃ.
::

::gatha1
Vinassantu {pb:M:0.0354} rogā manussesu sabbe, pavassantu devāpi vassantakāle;
::

::gathalast
Sukhaṃ hotu niccaṃ varaṃ nārakāpi, pisācāpayātā pipāsā bhavantu.
::

::gatha1
Surā accharānaṃ gaṇādīhi saddhiṃ, ciraṃ devaloke sukhaṃ cānubhontu;
::

::gathalast
Ciraṃ ṭhātu dhammo munindassa loke, sukhaṃ lokapālā mahiṃ pālayantu.
::

::gatha1
Garūhi gītanāmena, buddhadattoti vissuto;
::

::gathalast
Thero katvā aṭṭhakathaṃ, madhuratthavilāsiniṃ.
::

::gatha1
Potthakaṃ {pb:P:0.0300} ṭhapayitvemaṃ, parampare hitāvahaṃ;
::

::gathalast
Aciraṭṭhitabhāvena, aho maccuvasaṃ gato.
::

Iti bhāṇavāravasena chabbīsatibhāṇavārā, ganthavasena pañcasatādhikachasahassaganthā, akkharavasena tisahassādhikāni dvesatasahassakkharāni.

::gatha1
Antarāyaṃ vinā esā, yathā niṭṭhaṃ upāgatā;
::

::gathalast
Tathā sijjhantu saṅkappā, sattānaṃ dhammanissitāti.
::

::centre
Iti madhuratthavilāsinī nāma
::

::centre
Buddhavaṃsa-aṭṭhakathā niṭṭhitā.
::
