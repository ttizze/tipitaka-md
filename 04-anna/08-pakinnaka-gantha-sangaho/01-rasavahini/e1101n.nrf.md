::centre
Namo tassa bhagavato arahato sammāsambuddhassa.
::

## Rasavāhinī

#### Paṇāmādikathā

::hangnum
1\.
::

::gatha1
Satthuppasatthacaraṇaṃ {pb:M:0.0001} saraṇaṃ janānaṃ,
::

::gatha2
Brahmādimoḷi maṇiraṃsi samāvahantaṃ,
::

::gatha3
Paṅkeruhābhamudukomalacāruvaṇṇaṃ;
::

::gathalast
Vandāmi cakkavaralakkhaṇamādadhānaṃ.
::

::hangnum
2\.
::

::gatha1
Siddhaṃ jinena cirakālamatanditena,
::

::gatha2
Yaṃ bhāvako samadhigacchati khemamaggaṃ;
::

::gatha3
Yaṃ kapparukkha rucidāna maṇiva bhāti,
::

::gathalast
Taṃ dhammamagga masamaṃ paṇamāmi niccaṃ.
::

::hangnum
3\.
::

::gatha1
Santindriyaṃ sugatasūnuvaraṃ visuddhaṃ,
::

::gatha2
Yaṃ dakkhiṇeyyamatadaṃ sucipuññakhettaṃ;
::

::gatha3
Tāṇesinaṃ saraṇamujjhitasabbadukkhaṃ,
::

::gathalast
Vandāmi saṅgha managhaṃ sirasā mahagghaṃ.
::

::hangnum
4\.
::

::gatha1
Yampattamettha ratanattayathomanena,
::

::gatha2
Puññena tena duritaṃ sakalaṃ paṇujja,
::

::gatha3
Vakkhāmahaṃ sumadhuraṃ rasavāhinintaṃ,
::

::gathalast
Bho bho suṇantu sujanā bhimudāvahā sā.
::

::hangnum
5\.
::

::gatha1
Tatthatatthūpapannāni, {pb:M:0.0002} vatthūni arahā pure;
::

::gathalast
Abhāsuṃ dīpabhāsāya, ṭhapesuṃ taṃ purātanā.
::

::hangnum
6\.
::

::gatha1
Mahāvihāre taṅgutta, vaṅkapariveṇavāsiko;
::

::gathalast
Raṭṭhapāloti nāmena, sīlācāra guṇākaro.
::

::hangnum
7\.
::

::gatha1
Hitāya parivattesi, pajānaṃ pāḷibhāsato;
::

::gatha2
Punaruttādidosehi, tamāsi sabbamākulaṃ;
::

::gathalast
Anākulaṃ karissāmi, taṃ suṇātha samāhitā.
::

::hangnum
8\.
::

::gatha1
Vitarāgā pure vocuṃ, yasmā tasmā hi bhāsitaṃ;
::

::gathalast
Etamādaraṇīyañhi, sādhu sādhūhi sabbadāti.
::

::centre
Jambudīpuppatti vatthūni.
::

### Dhammasoṇḍakavaggo

#### 1. Dhammasoṇḍakassa vatthumhi ayamānupubbīkathā

Tattha tesaṃ vatthūna muppattiyo dvidhā bhavanti jambudīpe sīhaḷadīpecāti, tattha jambudīpe tāḷīsa, sīhaḷadīpe tesaṭṭhi, tesu tāva jambudīpuppattivatthūni āvi bhavissanti, tatopi dhammasoṇḍakassa vatthu ādi, kathaṃ, amhākaṃ kira bhagavato pubbe imasmiṃyeva bhaddakappe kassaponāma satthā loke udapādi, tassa kho pana bhagavato sāsanantaradhānato na cireneva kālena amhākaṃ bodhisatto bārāṇasīrañño aggamahesiyā kucchismiṃ nibbatti, tassu ppatti kālasamanantarameva sabbasattānaṃ manasi dhammasaññā udapādi, tasmāssa dhammasoṇḍotināma makaṃsu, so paneso kumāro mahantena parivārena vaḍḍhento sabbasippesu nipphattiṃ patvā pitarā uparajjena pūjito hutvā dānādayo dasakusalakammapathe pūrento pituaccayenāmaccehi {pb:M:0.0003} rajjenābhisiñcito ahosi, so panesa dhammasoṇḍakamahārājā devanagarasadise bārāṇasīnagare cakkavattisadisaṃ bārāṇasīrajjaṃ kārento māsaddhamāsaccayena sirisayanagato evaṃ cintesi, mamevaṃ rajjasirimanubhavanaṃ na sobhati dhammaviyogena, divākara virahito nabho viyātiādinā nānākāraṇaṃ cintesi, tenettha.

::hangnum
1\.
::

::gatha1
Puññena sīlādimayena pubbe,
::

::gatha2
Katena pattosmi atanditena,
::

::gatha3
Masakkasāre viya devarājā;
::

::gathalast
Rājattamiddhe puramuttamamhi.
::

::hangnum
2\.
::

::gatha1
Rūpena hārīnayanussavena,
::

::gatha2
Saddena sammā savaṇāmatena,
::

::gatha3
Gandhena ghānussavasobhanena,
::

::gathalast
Rasaññapuññena rasenacāpi.
::

::hangnum
3\.
::

::gatha1
Phassena gattassa suphassadena,
::

::gatha2
Samiddhipattosmi mahiddhikohaṃ,
::

::gatha3
Nevettakeneva pamādabhāva,
::

::gathalast
Mā pajjituṃ yuttarūpanti ñatvā.
::

::hangnum
4\.
::

::gatha1
Dassāmi aṅgaapi jīvitañca,
::

::gatha2
Dhaññaṃ dhanaṃ cāpi pasannacitto,
::

::gatha3
Sossāmi dhammaṃ sivamādadhānaṃ,
::

::gathalast
Jineritaṃ jātijarāpahāṇaṃ.
::

::hangnum
5\.
::

::gatha1
Na sobhati yathākāsaṃ, jalaṃ dhāmapatiṃvinā,
::

::gathalast
Rajjakaraṇaṃ tathā mayhaṃ, vinā dhammā na sobhati.
::

::hangnum
6\.
::

::gatha1
Na sobhati hathā ratti, nisānāthaṃ vinā sadā,
::

::gathalast
Rajjakaraṇaṃ tathā mayhaṃ, vinā dhammā na sobhati.
::

::hangnum
7\.
::

::gatha1
Alaṅkatopi {pb:M:0.0004} ce hatthī, vinā dāṭhā na sobhati,
::

::gathalast
Rajjakaraṇaṃ tathā mayhaṃ, vinā dhammā na sobhati.
::

::hangnum
8\.
::

::gatha1
Yathā kallolamālīyaṃ,
::

::gatha2
Vinā velā na sobhati,
::

::gatha3
Rajjakaraṇaṃ tathā mayhaṃ,
::

::gathalast
Vinā dhammā na sobhati.
::

::hangnum
9\.
::

::gatha1
Yathā sumaṇḍito rājā,
::

::gatha2
Kupaṭo neva sobhati,
::

::gatha3
Rajjakaraṇaṃ tathā mayhaṃ,
::

::gathalast
Vinā dhammā na sobhati.
::

::hangnum
10\.
::

::gatha1
Dhammameva suṇissāmi, dhamme me ramatī mano,
::

::gathalast
Na hi dhammā paraṃ atthi, dhammamūlaṃ tisampadanti.
::

Evaṃ cintetvā pātova sirigabbhā nikkhamma susajjite samussitasetacchatte rājapalleṅke amaccagaṇa parivuto nisīdi devarājāviya virocamāno, nisinno pana rājā amacce evamāha, yo panettha bhonto buddhabhāsitesu dhammesu kiñcidhammaṃ jānāti, so bhāsatu, sotumicchāmidhammanti, te sabbepi mayaṃ deva na jānāmāti āhaṃsu, taṃ sutvā a na tta ma no rājā evaṃ cintesi, yannūnāhaṃ hatthikkhandhe sahassaṃ ṭhapetvā nagare bheriṃcarāpeyyaṃ, yaṃ appevanāma koci dhanalobhena cātuppadikāyapi gāthāya dhammaṃ deseyya. Taṃ me dīgharattaṃ hitāya sukhāya bhavissatīti, tato so tathā katvāpi dhammadesakaṃ alabhanto puna dvisahassaṃ ticatupañcasahassantiyāvakoṭippakoṭiṃdammīti, tato gāma nigama janapade, tato seṭṭhiṭṭhānaṃ senāpati uparājaṭṭhānā dayopi, puna setacchattaṃ dammi, rājavesaṃ pahāya attānaṃ dāsaṃ sāvetvā dhammadesentassa dammiti vatvā bheri carāpetvāpi dhamma desakamalabhitvā saṃviggo {pb:M:0.0005} kimme dhammaviyogena rajjenāti amaccānaṃ rajjaṃ nīyyātetvā saddhammagavesako dhammasoṇḍakamahārājā mahāvanaṃ pāvisi gāma nigama rājadhāni paramparāya, tenettha.

::hangnum
11\.
::

::gatha1
Pure bheriṃ carāpetvā,
::

::gatha2
Dhammasoṇḍo narādhipo;
::

::gatha3
Saddhammajjhesakaṃ satthu,
::

::gathalast
Aladdhā dhanakoṭihi.
::

::hangnum
12\.
::

::gatha1
Dāso homi pahāyāhaṃ,
::

::gatha2
Rājattaṃ desakassa me;
::

::gatha3
Iccāha so mahīpālo,
::

::gathalast
Aho dhammesu lolatā.
::

::hangnum
13\.
::

::gatha1
Rajjaṃ nīyyātayitvāna, amaccānaṃ manoramaṃ,
::

::gathalast
Vanaṃ pāvisi so rājā, gavesaṃ dhammamuttamanti.
::

Mahāvanaṃ paviṭṭhakkhaṇe pana mahāsattassa puññatejena sakkassāsanaṃ uṇhākāraṃ dassesi, atha devarājā cintesi akāmaṃ me paṇḍukambala silāsanaṃ uṇhamahosi, kinnukho kāraṇanti lokaṃ olokento sakko devarājā dhammasoṇḍaka mahārājānaṃ sakalajambudīpaṃ vicinitvā saddhammajjhesakaṃ alabhitvā vanaṃ paviṭṭhabhāvaṃ addasa, dhammasoṇḍakamahārājā saddhammatthāya rajja dhana bandhu jīvitampi pahāya araññaṃ paviṭṭho, na so vatāyaṃ yovā sovā satto, imasmiṃyeva kappe buddho bhavissati, buddhabodhisatto cāyaṃ ajjeva mahāraññaṃ paviṭṭho saddhammaṃ aladdhā mahādukkhaṃ pāpuṇeyya, na cetaṃ yuttaṃ, ajja mayā tattha ganthabbaṃ dhammāmatarasena tamabhisiñcitvā rajje pahiṭṭhāpetunti cintetvā attabhāvaṃ vijahitvā bhayānakaṃ mahantaṃ rakkhasavesaṃ nimmiṇitvā mahāsattābhimukho avidūre attānaṃ dassesi, tenettha.

::hangnum
14\.
::

::gatha1
Byagghacchasīhamahiso {pb:M:0.0006} ragahatthidīpi,
::

::gatha2
Migākulaṃ kaṇṭakaselarukkhaṃ;
::

::gatha3
Narānamindo pavisitvakānanaṃ,
::

::gathalast
Itocito vibbhami dhammakāmo.
::

::hangnum
15\.
::

::gatha1
Tassānubhāvena purindadassa,
::

::gatha2
Silāsanaṃ uṇhamahosi kāmaṃ;
::

::gatha3
Teneva so lokamudikkhamāno,
::

::gathalast
Addakkhi dhīraṃ vipine carantaṃ.
::

::hangnum
16\.
::

::gatha1
Mayajja taṃ dhammarasena sammā,
::

::gatha2
Santappayitvā gamanaṃ varanti;
::

::gatha3
Mantvā subhīmañjanakūṭavaṇṇaṃ,
::

::gathalast
Mahāmukhaṃ niggata bhīmadāṭhaṃ.
::

::hangnum
17\.
::

::gatha1
Dittaggisaṅkāsa visālanettaṃ,
::

::gatha2
Majjhena bhaggaṃ cipiṭagganāsaṃ;
::

::gatha3
Kharatambadāṭhiṃ ghanamassuvantaṃ,
::

::gathalast
Nīlodaraṃ gajjitabhīmaghosaṃ.
::

::hangnum
18\.
::

::gatha1
Karoruhaṃ tikkhasalohitāyataṃ,
::

::gatha2
Visāladhotāyatakhaggahatthaṃ;
::

::gatha3
Gadāyudhenaṅkitamaññabāhuṃ,
::

::gathalast
Daṭṭhoṭṭhabhīmaṃ savalīlalāṭaṃ.
::

::hangnum
19\.
::

::gatha1
Manussamaṃsādanarattapānaṃ,
::

::gatha2
Bhayānakaṃ kakkhalayakkhavaṇṇaṃ;
::

::gatha3
Sumāpayitvāna vanantarasmiṃ,
::

::gathalast
Dassesi attaṃ sa narādhipassāti.
::

Atha mahāsatto attano avidūre ṭhitaṃ rakkhasaṃ addakkhi, taṃ disvānāssa bhayaṃvā chambhitattaṃvā citthutrāsamattaṃvā nāhosi, kimatra cintesi, apināma evarūpo pirakkhaso dhammaṃ {pb:M:0.0007} jāneyya, yannūnāhaṃ tassa santike dhammaṃ suṇissāmi, tamme dīgharattaṃ hitāya sukhāya bhavissatīti cintesi. Cintetvā capana ajja mayā tamupasaṅkamma pucchitaṃ vaṭṭatīti gantvā rakkhasena saddhiṃ sallapanto āha.

::hangnum
20\.
::

::gatha1
Asmiṃ vanasmiṃ tarusaṇḍa maṇḍite;
::

::gatha2
Suphullitānekalatākulākule;
::

::gatha3
Adhiggahīto si mahānubhāva,
::

::gathalast
Pucchāmi taṃ deva vadehi kaṅkhaṃ.
::

::hangnum
21\.
::

::gatha1
Dhammaṃ gavesaṃ vanamāgatomhi,
::

::gatha2
Pahāya rajjaṃ api ñātisaṅghaṃ;
::

::gatha3
Jānāsi ce samma vadehi mayhaṃ,
::

::gathalast
Ekampi gāthaṃ sugatena desitaṃ.
::

::centre
Tato yakkho āha.
::

::hangnum
22\.
::

::gatha1
Dhammaṃ pajānāmahamekadesaṃ,
::

::gatha2
Jineritaṃ sādhutaraṃ rasānaṃ,
::

::gatha3
Desemi cehaṃ tava dhamma maggaṃ,
::

::gathalast
Tuvañhi kiṃ kāhasi desakassāti.
::

::centre
Atha mahāsatto āha.
::

::hangnum
23\.
::

::gatha1
Rajje ṭhito assamahaṃ sace bho,
::

::gatha2
Anapparūpaṃ pakaromi pūjaṃ;
::

::gatha3
Idāni eko vanamajjhapatto,
::

::gathalast
Karomi kiṃ dehamimaṃ ṭhapetvā.
::

::hangnum
24\.
::

::gatha1
Yadicchasi tvaṃ mama maṃsalohitaṃ,
::

::gatha2
Karomahaṃ saṅgahamajja tena,
::

::gatha3
Na catthi aññaṃ tava accanīyaṃ,
::

::gathalast
Desehi dhammaṃ sugata ppasatthanti.
::

::centre
Tato {pb:M:0.0008} yakkho āha.
::

::hangnum
25\.
::

::gatha1
Bhutvāna maṃsaṃ suhitova santo,
::

::gatha2
Hantvā pipāsaṃ rudhiraṃ pivitvā;
::

::gatha2
Dhammaṃ kathetuṃ pabhavāmi tuyhaṃ,
::

::gathalast
Vattuṃ na sakkomi khudāparetoti.
::

::centre
Atha mahāsatto āha.
::

::hangnum
26\.
::

::gatha1
Bhutvā tuvaṃ maṃ pathamañhi yakkha,
::

::gatha2
Pacchā tu desessasi kassa dhammaṃ;
::

::gatha3
Dhammassa mayhaṃ tava maṃsalābhaṃ,
::

::gathalast
Tvameva jānāhi yathā bhaveyyāti.
::

Evaṃ vutte sakko devānamindo sādhu mahārāja ahameva yuttaṃ jānāmīti vatvā tassāvidūre tigāvutubbedhaṃ añjanavaṇṇaṃ mahantaṃ pabbataṃ māpetvā mahārāja imamāruyha pabbatamuddhaniṭṭhito mama mukhe patatu, ahaṃ patanthassa te dhammaṃ desessāmi, evaṃ sante tuyhaṃ dhammapaṭilābho, mayhaṃca maṃsapaṭilābho bhavissatīti. Taṃ sutvā mahāsatto anamatagge saṃsāre saṃsarato me sīhabyagghacchamacchakacchapavihaṅgādīnaṃ bhakkhabhūtassa jātīsu pamāṇaṃ natti, ajja mayā sambuddhassa dhammatthāya jīvitaṃ pariccajituṃ vaṭṭatīti cintetvā evamāha.

::hangnum
27\.
::

::gatha1
Saṃsāravaṭṭesu vivaṭṭamānā,
::

::gatha2
Papponti dukkhaṃ janatā anekā;
::

::gatha3
Etañhi bho attano vā parassa,
::

::gathalast
Atthāya nāhosi ahosi tucchaṃ.
::

::hangnum
28\.
::

::gatha1
Tvamadinnahārī tica pāradāriko,
::

::gatha2
Pāṇātipātīsi musā abhāsi;
::

::gatha3
Tva majjapāyīti akāsi dosaṃ,
::

::gathalast
Paggayha dukkhaṃ bahuso dadanti.
::

::hangnum
29\.
::

::gatha1
Etañhi {pb:M:0.0009} bho attano vā parassa,
::

::gatha2
Atthāya nāhosi ahosi tucchaṃ;
::

::gatha3
Rukkhā papātā papatitvakeci,
::

::gathalast
Dubbandhiyā duggavisādanena.
::

::hangnum
30\.
::

::gatha1
Byādhīhi nānākharavedanāhi,
::

::gatha2
Maranti sattā utuvedanāhi;
::

::gatha3
Etañhi bho attano vā parassa,
::

::gathalast
Atthāya nāhosi ahosi tucchaṃ.
::

::hangnum
31\.
::

::gatha1
Byagghacchamaccho ragakucchiyañhi,
::

::gatha2
Matassa me natthi pamāṇasaṅkhā;
::

::gatha3
Etañhi bho attano vā parassa,
::

::gathalast
Atthāya nāhosi ahosi tucchaṃ.
::

::hangnum
32\.
::

::gatha1
Etajja me ducca ja mattadānaṃ,
::

::gatha2
Na hoti devissariyādikāya;
::

::gatha3
Sabbaññubhāvaṃ pana pāpuṇitvā,
::

::gathalast
Saṃsārato nittaraṇāya satte.
::

::hangnum
33\.
::

::gatha1
Tvaṃ samma mayhaṃ bahuso pakārī,
::

::gatha2
Tasmā tavetaṃ vacanaṃ karomi;
::

::gatha3
Asaṃkito desaya mayhadhammaṃ,
::

::gathalast
Samijjhate dāni manoratho teti.
::

Evañca pana vatvā mahāsatto pabbatamāruyha ṭhito āha, ahamajja rajjena saddhiṃ jīvitañca sarīramaṃsañca saddhammatthāya dammīti somanassappatto hutvā samma dhammaṃ desehīti vatvā tasmiṃ mahādāṭhaṃ mahāmukhaṃ vivaritvā ṭhite tassābhimukho upapati. Atha sakko devānamindo somanasso acchariyappatto attabhāvaṃ vijahitvā alaṅkatadibbattabhāvaṃ māpetvā ākāse {pb:M:0.0010} taruṇasuriyo viya obhāsamāno ākāsato patantaṃ mahāsattaṃ ubhohi hatthehi daḷhaṃ patigaṇhitvā devalokaṃ netvā paṇḍukambala silāsane nisīdāpetvā dibbamayehi gandhamālādīhi pūjetvā sayaṃ dhammaṃ sutvā pasanno pasannākāraṃ katvā kassapadasabalena desitāya aniccādiparidīpikāya.

::hangnum
34\.
::

::gatha1
Aniccāva ta saṅkhārā, uppādavayadhammino;
::

::gathalast
Uppajjitvā nirujjhanti, tesaṃ vūpasamo sukhoti.
::

Gāthāya dhammadesanena tassa manorathaṃ matthakaṃ pāpetvā devaloke mahantaṃ sirivibhavaṃ dassetvā ānetvā sakarajjeyeva patiṭṭhāpetvā appamatto hoti mahārājāti ovaditvā devalokameva agamāsīti.

::hangnum
35\.
::

::gatha1
Iti amitasiriṃ vā jīvitaṃ vāpi santo,
::

::gatha2
Na sumariya pasatthaṃ dhammamevā caranti;
::

::gatha3
Tanutara vibhavānaṃ appamāyūnamambho,
::

::gathalast
Iha kusalapamādo ko nu tumhādisānanti.
::

::centre
Dhammasoṇḍakavatthuṃ paṭhamaṃ.
::

#### 2. Migaluddakassa vatthumhi ayamānupubbikathā

Ito kira eka tiṃsatime kappe sikhīnāma sammāsambuddho samatiṃsa pāramiyo pūretvā paramātisambodhiṃ patvā sadevakaṃ lokaṃ saṃsārakantārā uttārento dhammaratanavassaṃ vassāpento dhammabheriṃpaharanto dhammaketuṃ ussāpento ekasmiṃ samaye viveka manubrūhanto araññāyatanaṃ pāvisi, {pb:M:0.0011} pavisitvā capana supupphitanāgapunnāgādinānātarusaṇḍamaṇḍite suphullasumanamālatippabhutinānālatākule anekavidhadipadacatuppadasaṅghanisevite ramaṇīye sītalasilātale catugguṇaṃ saṅghāṭiṃpaññapetvā nisīdi chabbaṇṇaraṃsīhi disaṃ pūrayanto, tadā tattha devabrahmanāgasupaṇṇādayo sannipatitvā dibbamayehi gandhamālādīhi bhagavantaṃ pūjayamānā thomayamānā namassamānā aṭṭhaṃsu, tasmiṃ panasamāgame bhagavā madhurassaraṃ nicchārento brahmaghosena catusaccapaṭisaṃyuttaṃ dhammaṃ deseti amatavassaṃ vassāpentoviya. Tadā eko migaluddako vanaṃ paviṭṭho migasūkare hantvā maṃsaṃ khādanto taṃ ṭhānaṃ patvā addasa bhagavantaṃ dhammaṃ desentaṃ. Disvā ekamantaṃ ṭhito dhammaṃ sutvā cittaṃ pasādetvā tato cuto devaloke nibbattitvā chasu kāmasaggesu manussesuca aparāparaṃ issariyaṃ anubhavanto imasmiṃ buddhuppāde sāvatthiyaṃ kulagehe nibbattitvā viññutaṃ patto bhagavato sāsane pabbajitvā ekadivasaṃ dhammaṃ desentassa bhagavato catusaccapati saṃyuttaṃ dhammakathaṃ sutvā catupaṭisambhidāhi arahattaṃ patvā ekadivasaṃ bhikkhusaṅghamajjhagato attano katakammappakāsanena pītivācamudāhari.

::hangnum
1\.
::

::gatha1
E ka tiṃ se ito kappe,
::

::gatha2
Loke uppajji nāyako;
::

::gatha3
Pattiṃsa lakkhaṇātiṇṇo,
::

::gathalast
Sambuddho sa sikhīvhayo.
::

::hangnum
2\.
::

::gatha1
Jalanto dīparukkhova, sūriyova nabha muggato;
::

::gathalast
Merurājāva sambuddho, janesaggo patāpavā.
::

::hangnum
3\.
::

::gatha1
Pūretvā dhammanāvāyaṃ, sa nātho sakalaṃ pajaṃ;
::

::gathalast
Patiṭṭhapento saṃsāra, kantārā santibhūmiyaṃ.
::

::hangnum
4\.
::

::gatha1
Dhammaketuṃ {pb:M:0.0012} samussento, hananto dhammadundubhiṃ;
::

::gathalast
Satte dukkhā pamocento, vasī tattha jino vasī.
::

::hangnum
5\.
::

::gatha1
Ekasmiṃ samaye nātho,
::

::gatha2
Lokapajjotako jino;
::

::gatha3
Vivekakāmo sambuddho,
::

::gathalast
Surammaṃ kānanaṃ gato.
::

::hangnum
6\.
::

::gatha1
Punnāganāgapūgādi, nānāpādapasaṃkulaṃ;
::

::gathalast
Latā liṅgitasākhāhi, sā modakusumāyutaṃ.
::

::hangnum
7\.
::

::gatha1
Kusumā modasammatta, chappadāli nisevitaṃ;
::

::gathalast
Nānāmiga gaṇākiṇṇaṃ, mayūragaṇa naccitaṃ.
::

::hangnum
8\.
::

::gatha1
Sītalacchodikāsādhu, supatitthajalāsayaṃ;
::

::gathalast
Āsāra sāradhārāhi, nijjharāsata saṃkulaṃ.
::

::hangnum
9\.
::

::gatha1
Gantvāna so mahāraññaṃ,
::

::gatha2
Sītalaṃ sikatātalaṃ;
::

::gatha3
Silātale nisinnosi,
::

::gathalast
Vissajjento charaṃsiyo.
::

::hangnum
10\.
::

::gatha1
Devā tattha samāgantvā, pūjesuṃ dvipaduttamaṃ;
::

::gathalast
Dibbehi gandhamālāhi, naccehi turiyehica.
::

::hangnum
11\.
::

::gatha1
Devadevo tadā deva, saṅghamajjhe nisīdiya;
::

::gathalast
Catusacca madesesi, niccharaṃ madhuraṃ giraṃ.
::

::hangnum
12\.
::

::gatha1
Tadāhaṃ luddako āsiṃ, migasūkaramārako;
::

::gathalast
Migamaṃsena jivāmi, tena posemi dārake {note:posentoputtadārake itikatthaci}.
::

::hangnum
13\.
::

::gatha1
Tadāhaṃ {pb:M:0.0013} migavaṃ yāto,
::

::gatha2
Sabāṇo sasarāsano;
::

::gatha3
Addasaṃ virajaṃ buddhaṃ,
::

::gathalast
Devasaṅghapurakkhataṃ.
::

::hangnum
14\.
::

::gatha1
Candaṃva tārakākiṇṇaṃ, meruṃvaṇṇavamajjhagaṃ;
::

::gathalast
Virocamāna māsīnaṃ, catusaccappakāsakaṃ.
::

::hangnum
15\.
::

::gatha1
Ekapasse ṭhito tattha, assosiṃ dhammamuttamaṃ;
::

::gathalast
Tattha cittaṃ pasādetvā, somanassaṃ pavedayiṃ.
::

::hangnum
16\.
::

::gatha1
Ekatiṃse ito kappe,
::

::gatha2
Yaṃ puññaṃ pasutaṃ mayā;
::

::gatha3
Tenāhaṃ puññakammena,
::

::gathalast
Jātosiṃ devayoniyaṃ.
::

::hangnum
17\.
::

::gatha1
Sampattimanubhutvāna, chakāmagge parāparaṃ;
::

::gathalast
Devasaṅghaparibbūḷho, vimāne ratanāmaye.
::

::hangnum
18\.
::

::gatha1
Manussesuca yaṃ aggaṃ, tassa bhāgī bhavāmahaṃ;
::

::gathalast
Bhoge me ūnatā natthi, saddhammasavaṇe phalaṃ.
::

::hangnum
19\.
::

::gatha1
Imasmiṃ bhaddake kappe,
::

::gatha2
Sāvattipuramuttame;
::

::gatha3
Aḍḍhe mahaddhane sāle,
::

::gathalast
Jātohaṃ udite kule.
::

::hangnum
20\.
::

::gatha1
Mahatā parivārena, patto vuddhiṃca viññutaṃ;
::

::gathalast
Cārikaṃ caramānohaṃ, patto jetavanaṃ varaṃ.
::

::hangnum
21\.
::

::gatha1
Addasaṃ saha sissehi, nisinnaṃ sugataṃ tadā;
::

::gathalast
Assosiṃ madhuraṃ dhammaṃ, catusaccappakāsakaṃ.
::

::hangnum
22\.
::

::gatha1
Sutvāna madhuraṃ dhammaṃ, pabbajitvāna sāsane;
::

::gathalast
A jarā maraṃ sītibhūtaṃ, patto nibbāṇamuttamaṃ.
::

::hangnum
23\.
::

::gatha1
Sutaṃ {pb:M:0.0014} ekamuhuttaṃ me, tadā dhammaṃ sudesitaṃ;
::

::gathalast
Tenamhi caturāpāye, na jāto na kutobhayaṃ.
::

::hangnum
24\.
::

::gatha1
Karamukkhippa vakkhāmi, karothe kagiraṃ mama;
::

::gathalast
Mamo pamaṃ karitvāna, dhammaṃ suṇātha sādhukanti.
::

::centre
Evañca pana vatvā satte dhammasavaṇe niyojesīti.
::

::hangnum
25\.
::

::gatha1
Iti tanutarakālaṃ sādhu dhammaṃ suṇitvā,
::

::gatha2
Adhigatavibhavānaṃ ānubhāvaṃ suṇitvā;
::

::gatha3
Bhavavibhavasukhaṃ bho patthayantā kusītaṃ,
::

::gathalast
Jahatha suṇatha dhammaṃ dullabhaṃ dullabhassāti.
::

::centre
Migaluddakassa vatthuṃ dutiyaṃ.
::

#### 3. Tiṇṇaṃjanānaṃ vatthumhi ayamānupubbīkathā

Jambudīpasmiṃ kira pubbe mahānidāgho ahosi, tadā nidāghasuriyena sakiraṇakarā vāpi pokkharaṇi nadī girikandaranijjharādīsu udakaṃ nissesaṃ katvā pītamiva udake parikkhīṇe macchakacchapādayo yebhuyyena vināsaṃ pattā. Atha mahāraññabhūmiyaṃ rukkhatiṇalabhādayo atīva milātā ahesuṃ. Migapakkhinopighammābhitattā pipāsito marīciṃ toyantimaññamānā itocitoca dhāvantā mahādukkhappattā ahesuṃ. Tadā eko suvapotako pipāsito tattha tattha pānīyaṃ pariyesanto mahāraññe ekasmiṃ pūtipādape saṭṭhiratane narakāvāṭe pānīyagandhaṃ ghāyitvā lobhena pātuṃ otiṇṇo atipānena bhāro tattheva patitvā uggantuṃ nāsakkhi. Athāparopi sappoca manussocāti dve janā tattheva patiṃsu, sappānāma vivekaṃ laddhāva attaṃ vijahanti. Tasmāyaṃ aladdhā {pb:M:0.0015} vivekattaṃ uggantuṃ nāsakkhi. Anālambattā manussopi. Te uggantuṃ asakkontā maraṇabhayabhītā aññamañña maviheṭhentā tattheva vasiṃsu. Atheko barāṇasīvāsiko manusso vanaṃ paviṭṭho tatheva pānīyaṃ pariyesamāno taṃ ṭhānaṃ patvā te tayopi disvā kampamānahadayo valliyā piṭakaṃ bandhitvā sikkāya pakkhipitvā otāretvā te tayopi uddhari, athānena te amhākaṃ jīvitaṃ dinnanti somanassā tassevamāhaṃsu, sāmi mayaṃ tumhe nissāya jīvitaṃ labhimha, tumhe ito paṭṭhāya amhākaṃ sahāyo, mayampi te sahāyā, amhākaṃ vasanaṭṭhānāni āgantukāmāti vatvā tesu tāva suvapotako āha, sāmi bārāṇasiyaṃ dakkhiṇadvāre mahānigrodho atthi, tatthāhaṃ vasāmi, tava tathārūpe kicce sati mama santikamāgamma suvāti saddaṃkarohīti vatvā mettithiraṃ katvā pakkāmi, sappopi sammāhaṃ tasseva nigrodhassā vidūre mahantaṃ vammikaṃ atthi, tattha vasāmi, tavatthe sati tatthāgantvā dīghātisaddaṃ karohīti vatvā tathevapakkāmi, manussopi bārāṇasiyaṃ asukāyanāma vīthiyā asukagehe vasāmi, tavatthe sati mama santikaṃ āgacchāti vatvā pakkāmi, athā parabhāge so upakārako puriso attano kicce sañjāte mama sahāyānaṃ santikaṃ gamissāmīti saṅketānusārena gantvā nigrodhamūle ṭhito suvassa saddamakāsi, taṃ sutvā suvapotako vegenāgantvā tena saddhiṃ paṭisammoditvāsamma cirenā gatosi, āgatakāraṇaṃ me ācikkhāti āha. Sopāha sammāhaṃ jīvitu masakkonto puttadārake ñātīnaṃ paṭipādetvā tava santikamāgatomhiti, suvapotakopi sādhu samma tayā kataṃ mama santikamāgacchantena, tayā mama jīvitaṃ dinnaṃ, mayāpi tava jīvanupāyaṃ kātuṃ vaṭṭati, yāvāhaṃ āgacchāmi, tāvettha thokaṃ vissamāti vatvā pakkāmi jīvanupāyaṃ pariyesamāno, {pb:M:0.0016} tasmiṃ kira samaye bārāṇasīrājā nagarato nikkhamma susajjituyyānaṃ pavisitvā sapariso kīḷitvā majjhantikasamaye suphullitaṃ pañcapadumasañchanvaṃ maṅgalapokkharaṇiṃ disvā nahāyitukāmo sabbābharaṇāni omuñcitvā rājapurise paṭipādetvā nahāyituṃ otari, tadā suvapotako taṃ ṭhānaṃ patto sākhantare nilīno rājapurisānaṃ pamādaṃ disvā rañño muttāhāraṃ ḍasitvā ākāsaṃ pakkhanditvā vegenāgantvā attano sahāyassa datvā appamatto imaṃ valañjehi sammāti vatvā adāsi, tato so naṃ gahetvā imaṃ kuhiṃ paṭisāmessāmīti cintonto mameko sahāyako antonagare vasati, tasmiṃ ṭhapessāmīti cintetvā yathāsaṅketamupagamma taṃ disvā paṭisanthāraṃ katvā suvapotakena kato pakāraṃ pakāsetvā imaṃ muttāhāraṃ sādhukaṃ ṭhapehīti vatvā adāsi, taṃkhaṇe rājā nahātvānulitto ābharaṇāni pilandhento muttāhāraṃ nāddasa. Tato rājapurisā antoca bahica parijane upaparikkhitvā muttāhāraṃ apassantā nagare bheriṃ carāpesuṃ, yo muttāhāraṃ passati, tassa rājā mahantaṃ yasaṃ dassatīti. Taṃ sutvā so mittadūbhī evaṃ cintesi, ahaṃcamhi dukkhito, yannūnāhaṃ muttāhāraṃ rañño dassetvā sukhena vaseyyaṃ, kimme etenāti tena kataṃ tathārūpaṃ upakāraṃ asallakkhento mahāmittadūbhī puriso rājapurise upasaṅkamma muttahāraṃ attano santike ṭhapitabhāvaṃ kathesi, bho mama santike eko puriso muttahāraṃ ṭhapesīti. Evaṃ asappurisasaṃsaggoti, tathāhi.

::hangnum
1\.
::

::gatha1
Yathā saṃvaḍḍhito nimbo, madhukhīro dasiñcanā;
::

::gathalast
Na yāti madhuraṃ taṃ vo, pakāra masataṃ kataṃ.
::

::hangnum
2\.
::

::gatha1
Sīsenu daka mādāya, vaḍḍhitopi nuhītaru;
::

::gathalast
Na yāti madhuraṃ taṃvo, pakāramasataṃ kataṃ.
::

::hangnum
3\.
::

::gatha1
Niccaṃ {pb:M:0.0017} khīrodapānena, vaḍḍhito siviso yathā;
::

::gathalast
Visaṃva parivatteti, tathā nīcopakārakaṃ.
::

::hangnum
4\.
::

::gatha1
Yathāttanā kato aggi, sītalaṃ na dade khalu;
::

::gathalast
Tathā nīce kataṃ kāraṃ, aggīva dahate tanuṃ.
::

::hangnum
5\.
::

::gatha1
Tasmā upaparikkhitvā, hāvabhāvena buddhiyā;
::

::gathalast
Kātabbā metti jantūhi, nāmitto labhatesukhanti.
::

Athassa mittadubhino vacanena rājapurisā muttāhāraṃcataṃca gahetvā sabhaṇḍakaṃ purisaṃ dassesuṃ. Atha rājā sabhaṇḍakaṃ coraṃ disvā kuddho imaṃ netvā dakkhiṇadvāre jīvasūle uttāsethāti āṇāpesi, rājapurisā tassa rājāṇaṃ karonto agamaṃsu, tehi nīyamāno puriso dakkhiṇadvārā nikkhamma sappasahāyaṃ saritvā appevanāme tassa santikā kiñci sotthi bhaveyyāti pubbe vuttasaṅketā nusārena vammikaṃ disvā samma dīghāti saddamakāsi, so vammikā nikkhammataṃ tathā niyamānaṃ disvā saṃviggo dukkhappatto sahāyassame ajja avassayena upatthambhaṃ bhavituṃ vaṭṭatīti taṃ samassāsetvā attabhāvaṃ vijahitvā aññataravesena rājapurise upasaṅkamma imaṃ purisaṃ muhuttaṃmā mārethāti daḷhaṃ vatvā muhuttena rañño aggamahesiyā vasanaṭṭhānaṃ gantvā sappavaṇṇena deviṃ ḍasitvā tāya visena mucchitakāle manussavaṇṇena vajjhappatto visosadhaṃ jānātitī vatvā taṃkhaṇeva sahāyassa santikaṃ gantvā raññā tava pakko sitakāle gantvā udakappasatena deviyā sarīre paharitvā nibbisaṃ karāhīti vatvā pakkāmi, atha rājā visavejja pariyesanto taṃ pavattiṃ sutvā vajjhappattaṃ ānethāti āṇāpetvā deviyā nibbisaṃ karothāti āha, so nāgarājena vuttanayena nibbisamakāsi, sā sukhitā arogā ahosi, rājā taṃ disvā tuṭṭho tassa khettavatthuyānavāhanādidānena {pb:M:0.0018} mahāsakkāramakāsi, atha so rājānaṃ upasaṅkamma attanā kataṃ sabbaṃ pakāsesi. Tena vuttaṃ.

::hangnum
6\.
::

::gatha1
Ekadāhaṃ mahārāja, vanaṃ kammena kenaci;
::

::gathalast
Gatoddasaṃ mahāvāṭe, patitaṃ suvapotakaṃ.
::

::hangnum
7\.
::

::gatha1
Atho ragaṃ manussaṃca;
::

::gatha2
Dukkhappatte khudāpare;
::

::gatha3
Ukkhipiṃ karuṇāyāhaṃ;
::

::gathalast
Te me vocuṃ tadā tayo.
::

::hangnum
8\.
::

::gatha1
Adāsi jīvamamhākaṃ, upakārosi no tuvaṃ;
::

::gathalast
Tava kicce samuppanne, amhākaṃ ehi santikaṃ.
::

::hangnum
9\.
::

::gatha1
Evaṃ tehi pavuttohaṃ, agañchiṃ suvasantikaṃ;
::

::gathalast
Tena katūpakārohaṃ, manussassāpi santikaṃ.
::

::hangnum
10\.
::

::gatha1
Tenāhaṃ maraṇappatto, addasaṃ uragādhipaṃ;
::

::gathalast
Sodāsi jīvitaṃ mayhaṃ, alatthaṃ {note:aladdha itisabbattha} vipulaṃ dhanaṃ.
::

::hangnum
11\.
::

::gatha1
Sujano nāvamantabbo, khuddakoti narādhipa;
::

::gathalast
Suvoca uragocete, mittadhamme patiṭṭhitā.
::

::hangnum
12\.
::

::gatha1
Kāraṇaññū manusseso,
::

::gatha2
Amhehi samajātiko;
::

::gatha3
Katūpakāro evampi,
::

::gathalast
Diso jāto narādhamo.
::

::hangnum
13\.
::

::gatha1
Akasmā deva kuppanti, pasīdantinimittato;
::

::gathalast
Sīlaṃ hetamasādhūnaṃ, bālānamavijānataṃ.
::

::hangnum
14\.
::

::gatha1
Manussāpi mahārāja, keci vissāsiyā na ve;
::

::gathalast
Tiracchānāpi honteva, ajimhamanasāsaṭhāti.
::

Evaṃ {pb:M:0.0019} so attano pavattiṃ kathesi, rājā taṃ sutvā pasanno imassa purisassa mahantaṃ gehaṃ katvā mahāparihāraṃ karothāti āṇāpesi, so pana mama gehaṃ nigrodhassa ca vammikassa ca antare karothāti vatvā tathā kāretvā tattha vasanto rājūpaṭṭhānaṃ karonto tehi sahāyehi saddhiṃ sammodamāno yāvajīvaṃ vasitvā āyu pariyosāne tehi saddhiṃ yathākammaṃ gatoti.

::hangnum
15\.
::

::gatha1
Iti patitasukhamhā aṅgato vā dhanamhā,
::

::gatha2
Paramatarapatiṭṭhā honti mittā sakhānaṃ;
::

::gatha3
Virahitasakhinaṃ bho natthi yasmābhivuddhi,
::

::gathalast
Ciṇutha kusaladhammaṃ mittavantā mahantaṃ.
::

::centre
Tiṇṇaṃ janānaṃ vatthuṃ tatiyaṃ.
::

#### 4. Buddheniyā vatthumhi ayamānupubbīkathā

Jambudīpe kira pubbe pāṭaliputtanagare sattāsītīkoṭinihitadhanaṃ ekaṃ seṭṭhikulaṃ ahosi, tassa pana seṭṭhino ekāyeva dhītā ahosi nāmena buddhenināma, tassā sattavassikakāle mātāpitaro kālamakaṃsu, tasmiṃ kule sabbaṃ sāpateyyaṃ tassāyeva ahosi, sā kira abhirūpā pāsādikā paramāya vaṇṇapokkharatāya samannāgatā devaccharapaṭibhāgā piyāca ahosi manāpā, saddhā pasannā ratanattayamāmikā paṭivasati, tasmiṃ pana nagare seṭṭhisenāpatiuparājādayo taṃ attano pādaparicārikaṃ kāmayamānā manusse pesesuṃ paṇṇākārehi saddhiṃ, sā taṃ sutvā cintesi, mayhaṃ mātāpitaro sabbaṃ vibhavaṃ pahāya matā, mayā pana tathā agantabbaṃ, kiṃ me patikulena, kevalaṃ {pb:M:0.0020} vittavināsāya bhavati, mayā pani maṃ dhanaṃ buddhasāsaneyeva nidahituṃ vaṭṭatīti cintesi, cintetvā ca pana tesaṃ na mayhaṃ patikulenatthoti paṭikkhipi, sā tato paṭṭhāya mahādānaṃ pavattentī samaṇabrahmaṇe santappesi, tenettha.

::hangnum
1\.
::

::gatha1
Catuddisāyātajinatrajānaṃ,
::

::gatha2
Āpānabhūtaṃ gharamāsi tassā;
::

::gatha3
Yadicchita ppaccayalābha hetu,
::

::gathalast
Devaddumovāsi mahānubhāvo.
::

::hangnum
2\.
::

::gatha1
Pupphūpahārādi vitānalaṅkatā,
::

::gatha2
Padīpa paññatta subhāsanāvalī;
::

::gatha3
Sukhāsanāsīna vasīhilaṅkatā,
::

::gathalast
Tassāsi tasmiṃ varadānasālā.
::

::hangnum
3\.
::

::gatha1
Sudhotahatthā sucipuññacittā,
::

::gatha2
Sadādarā rakkhitapañcasīlā;
::

::gatha3
Buddhenināmā karuṇā guṇaggā,
::

::gathalast
Adā mahādānavaraṃ pasatthanti.
::

Athāparabhāge eko assavāṇijako assa-vāṇijjāya pubbantāparantaṃ gacchanto āgamma imissā gehe nivāsaṃ gaṇhi, atha so vāṇijo taṃ disvā dhītusinehaṃ pati ṭṭhā pe tvā gandhamālavatthālaṅkārādīhi tassā upakārako hutvā gamanakāle amma etesu assesu tava ruccanakaṃ assaṃ gaṇhāhīti āha, sāpi asse oloketvā ekaṃ sindhavapotakaṃ disvā etaṃ me dehīti āha, vāṇijo amma eso sindhavapotako, appamattā hutvā paṭijaggāhīti vatvā taṃ paṭipādetvā agamāsi. Sāpi taṃ paṭijaggamānā ākāsagāmibhāvaṃ ñatvā sammā paṭijaggantī evaṃ cintesi, puññakaraṇassa {pb:M:0.0021} me sahāyo laddhoti, agatapubbāca me bhagavato samāraṃ mārabalaṃ vidhametvā buddhabhūtassa jayamahābodhibhūmi, yannūnāhaṃ tattha gantvā bhagavato jayamahābodhiṃ vandeyyanti cintetvā ba hū rajatasuvaṇṇamālādayo kārāpetvā ekadivasaṃ assa mabhiruyha ākāsena gantvā bodhimālake ṭhatvā āgacchantuayyā suvaṇṇamālā pūjetuṃti ugghosesi. Tenettha.

::hangnum
4\.
::

::gatha1
Yato paṭṭhāyahaṃ buddha, sāsane suddhamānasā;
::

::gathalast
Pasannā tena saccena, mamānuggahabuddhiyā.
::

::hangnum
5\.
::

::gatha1
Āgacchantu namassantu, bodhiṃ pūjentu sādhukaṃ;
::

::gathalast
Soṇṇamālāhi sambuddha, puttā ariyasāvakā.
::

::hangnum
6\.
::

::gatha1
Sutvā taṃ vacanaṃ ayyā, bahū sīhaḷavāsino;
::

::gathalast
Āgamma nabhasā tattha, vandiṃ suca mahiṃsucāti.
::

Tato ppatuti sā kumārikā buddhasāsane atīva pasannā niccameva assa mabhiruyha āgantvā ariyehi saddhiṃ mahābodhiṃ suvaṇṇamālāhi pūjetvā gacchati, atha pāṭaliputtanagaropavane vanacarā tassā abhiṇhaṃ gacchantiyā ca āgacchantiyā ca rūpasampattiṃ disvā rañño kathesuṃ. Mahārāja evarūpā kumārikā assa mabhiruyha āgantvā nibaddhaṃ vanditvā gacchati. Devassānurūpā aggamahesī bhavitunti, rā jā taṃ sutvā tenahi bhaṇe gaṇhatha naṃ kumāriṃ, mama aggamahesiṃ karomīti purise payojesi, tena payuttapurisā bodhipūjaṃ katvā āgacchantiṃ gaṇhāmāti tattha nilīnā gahaṇasajjā aṭṭhaṃsu, tadā sā kumārikā assa mabhiruyha mahābodhimaṇḍaṃ gantvā vītarogehi saddhiṃ pupphapūjaṃ katvā vanditvā nivatti, atha tesu eko dhammarakkhita ttheronāma tassā eva māha, bhagini taṃ antarāmagge corā gaṇhitukāmā ṭhitā, asukaṭṭhānaṃ patvā appamattā {pb:M:0.0022} sīghaṃ gacchāti, sāpi gacchantī taṃ ṭhānaṃ patvā corehi anubandhitā assassa paṇhiyā saññaṃ datvā pakkāmi, corā pacchato pacchato anubandhiṃsu. Asso vegaṃ ja ne tvā ākāsa mullaṅghi, kumārikā vegaṃ sandhāretuṃ asakkontī assassa piṭṭhito parigalitvā patantī mayā katūpakāraṃ sara puttāti āha, so patantiṃ disvā vegenā gantvā piṭṭhiyaṃ nisīdāpetvā ākāsato netvā sa ka ṭṭhā ne yeva patiṭṭhāpesi. Tasmā.

::hangnum
7\.
::

::gatha1
Tiracchānagatāpevaṃ, sarantā upakārakaṃ;
::

::gathalast
Na jahantīti mantvāna, kataññū hontu pāṇinoti.
::

Tato sā kumārikā sattā sītikoṭidhanaṃ buddhasāsaneyeva cajitvā yāvajīvaṃ sīlaṃ rakkhitvā uposathakammaṃ ka tvā ta to cutā sutta ppabuddho viya devaloke nibbattīti.

::hangnum
8\.
::

::gatha1
Atitaruṇavayā bho mātugāmāpi evaṃ,
::

::gatha2
Vividhakusalakammaṃ katva saggaṃ vajanti;
::

::gatha3
Kusalaphalamahantaṃ maññamānā bhavantā,
::

::gathalast
Bhavatha katha mupekkhā dānamānādikamme.
::

::centre
Buddheniyā vatthuṃ catutthaṃ.
::

#### 5. Ahituṇḍikassa vatthumhi ayamānupubbīkathā

Imasmiṃ kira bhaddakappamhi amhākaṃ kira bhagavato pubbe kassaponāma satthā loke uppajjitvā sadevakaṃ lokaṃ saṃsārasāgarā tāretvā sabbabuddhakiccāni niṭṭhapetvā atthaṃ gato divasakaroviya setabyamhi anupādisesāya nibbāṇadhātuyā parinibbāyi, tadā sakalajambudīpavāsino manussā sannipatitvā {pb:M:0.0023} ekekaṃ suvaṇṇiṭṭhakaṃ koṭiagghanakaṃ ratanavicittaṃ bahicinanatthāya ekekaṃ aḍḍhakoṭiagghanakaṃ abbhantarūpapūraṇatthaṃ manosilāya mattikākiccaṃ karontā yojanabbedhaṃ thūpaṃ katvā mahantaṃ sakkāraṃ karonti. Tadā eko ahituṇḍiko gāmanigamarājadhānīsu sappe kīḷāpetvā jīvikaṃ kappento ekaṃ gāmakaṃ patvā tattha sappe kīḷāpetvā santuṭṭhehi gāmavāsīhi dinnavividhopāyano khādanīyabhojanīyaṃ khā di tvā bhuñjitvā tattheva nivāsaṃ gahetvā nisīdi. Tasmiṃ kira gāmake manussā yebhuyyena ratanattayamāmakā. Tasmā te rattibhāge sayantā ‘‘namo buddhāyāti’’ evamādiṃ vadanti. So pana ahituṇḍiko micchādiṭṭhiko tiṇṇaṃ ratanānaṃ guṇaṃ na jānāti. Tasmā tesaṃ taṃ vacanaṃ sutvā sayampi ke ḷiṃ kurumāno parihāsavasena ‘‘namo buddhāyāti’’ vadati, athekadivasaṃ so attano kīḷāpanasamatthaṃ ekaṃ sappaṃ bhattha tattha pariyesamāno āhiṇḍati. Tadā eko nāgarājā kassapadasabalassa thū paṃ ga ntvā vanditvā ekaṃ vammikaṃ pavisati. Taṃ di svā ahituṇḍiko vegenā gantvā nāgarājaṃ gaṇhituṃ mantaṃ parijapi, so mantaṃ sutvā kujjhitvā taṃ māretukāmo anubandhi, taṃ di svā ahituṇḍiko ve ge na palāyanto ekasmiṃ pāsāṇe pakkhalitvā patamāno pubbevuttaparihāsa vacanaparicayena ‘‘namo buddhāyāti’’ vadanto pati. Tassa taṃ vacanaṃ anubandhantassa nāgarañño sotapathe amataṃviya pati. Atha so ratanattayagāravena tasmiṃ kodhaṃ nibbāpetvā samma mā bhāyi. Ahaṃ ratanattayamantānubhāvapāsena baddho. Tasmā tu vaṃ ḍasituṃ mayhaṃ ananurūpaṃ. Ajja ta yi pasannomhi, paṇṇākāraṃ tedammi, gaṇhāti tīṇi suvaṇṇapupphāni adāsi. Evaṃ ratanattayaṃ nāma ghorāsivisānampi sappānaṃ manaṃ pīṇeti. Honti cettha.

::hangnum
1\.
::

::gatha1
Buddhoti {pb:M:0.0024} vacanaṃ seṭṭhaṃ, buddhoti pada muttamaṃ;
::

::gathalast
Natthi tena samaṃ loke, aññaṃ sotarasāyanaṃ.
::

::hangnum
2\.
::

::gatha1
Dhammotivacanaṃ seṭṭhaṃ, dhammoti padamuttamaṃ;
::

::gathalast
Natthi tena samaṃ loke, aññaṃ sotarasāyanaṃ.
::

::hangnum
3\.
::

::gatha1
Saṅghoti vacanaṃ seṭṭhaṃ, saṅghoti padamuttamaṃ;
::

::gathalast
Natthi tena samaṃ loke, aññaṃ sotarasāyanaṃ.
::

::hangnum
4\.
::

::gatha1
Tassa mukhaṃ mukhaṃ nāma, yaṃ vattati mukhe sadā;
::

::gathalast
Dullabhaṃ buddhavacanaṃ, sabbasampattidāyakaṃ.
::

::hangnum
5\.
::

::gatha1
Tassa mano mano nāma, yaṃ ce manasi vattati;
::

::gathalast
Dullabhaṃ buddhavacanaṃ, sabbasampattidāyakaṃ.
::

::hangnum
6\.
::

::gatha1
Tameva kavacaṃ dehe, tameva maṇi kāmado;
::

::gathalast
Tameva surabhī dhenu, tameva surapādapo.
::

::hangnum
7\.
::

::gatha1
Tasseva sotaṃ sotaṃva, yaṃ suṇāti jano ayaṃ
::

::gathalast
Dullabhaṃ buddhavacanaṃ, sabbasampattidāyakaṃ.
::

::hangnum
8\.
::

::gatha1
Evaṃ vidho rago ghoro, haḷāhaḷaviso sadā;
::

::gathalast
Buddhoti vacanaṃ sutvā, santuṭṭho dāsi jīvitaṃ.
::

::hangnum
9\.
::

::gatha1
Soṇṇapupphattayaṃcāpi, mahagghaṃ bahalaṃ adā;
::

::gathalast
Passa buddhoti vācāya, ānubhāvamahantatanti.
::

Atha nāgarājā tassa tāni suvaṇṇapupphāni datvā evamāha. Samma etesu ekaṃ tava puññattāya ekaṃ mama puññatthāya pūjehi. Itarena yāvajīvaṃ sukhena jīvanto puttadāre posento dānādīsu appamajjanto jīvikaṃ kappehi. Mā hīnakamme byavaṭo hohi, micchādiṭṭhiñca pajahāti ovaditvā pakkāmi. Ahituṇḍikopi somanassappatto tena vuttanayeneva dvihi pupphehi cetiyaṃ pūjetvā ekena sa ha ssaṃ labhitvā te na puttadāre {pb:M:0.0025} posento kapaṇaddhikavaṇibbakādīnaṃ dānaṃ dento ahituṇḍikakammaṃ pahāha kusalameva upacinanto āyupariyosāne saggaparāyano ahosi.

::hangnum
10\.
::

::gatha1
Iti aviditasatto kiñci buddhānubhāvaṃ,
::

::gatha2
Labhati dhanavisesaṃ yassa nāmappakāsā;
::

::gatha3
Viditajananikāyo kinnu tassānubhāvaṃ,
::

::gathalast
Na lapati jinanāmaṃ kicca maññappahāyāti.
::

::centre
Ahituṇḍikassa vatthuṃ pañcamaṃ.
::

#### 6. Saraṇattherassa vatthumhi ayamānupubbīkathā

Sāvatthiyaṃ kira sumano nāme ko gahapati ahosi. Tassa bhariyā sujampatikā nāma. Te agāraṃ ajjhāvasantā aparabhāge puttaṃca dhītaraṃca labhiṃsu. Atha tesaṃ daharakāleyeva mātāpitaro kālaṃ karontā jeṭṭhakaṃpakkositvā mayaṃ putta tuvaṃ patirūpe ṭhāne nivesituṃ nāsakkhimha, yaṃ no ghare vibhavaṃ, sabbaṃ taṃ gaṇha. Imāyaca te kaṇiṭṭhikāya vuddhiṃtvameva jānāhīti vatvā jeṭṭhakassa hatthe kaṇiṭṭhikāya hatthaṃ ṭhapetvā kālamakaṃsu. Atha so mātāpitunnaṃ accayena āḷāhanakiccaṃ katvā vasanto kālantarena kaṇiṭṭhikaṃ patirūpena kulena sambandhitvā sayampi dārapariggahamakāsi. Athāparabhāge tassa kaṇiṭṭhikā gabbhinī hutvā ekadivasaṃ sāmikaṃ āha, sāmi mama bhātaraṃ daṭṭhukāmāmhīti. Sopi sādhu bhaddeti anurūpena paṇṇākārena tāya saddhiṃ nikkhami. Tadā pana bhagavā sunivattho supāruto bhikkhusaṅghaparivuso piṇḍāya nagaraṃ pāvisi chabbaṇṇaghanabuddharaṃsiyo vissajjento, ta to te bhagavantaṃ disvā pasannacittā pañcapatiṭṭhitena {pb:M:0.0026} vanditvā aṭṭhaṃsu, atha sattā tesaṃ jayampatikānaṃ upanissayasampattiṃdisvā te saraṇesuca sīlesuca patiṭṭhāpetvā evamāha, kadāci vo dukkhe uppanne tathāgato anussaritabboti. Tathāhi.

::hangnum
1\.
::

::gatha1
Yaṃkiñci bhayamuppannaṃ, rājacorādisambhavaṃ;
::

::gathalast
Tadā sareyya sambuddhaṃ, nicchantota dupaddavaṃ.
::

::hangnum
2\.
::

::gatha1
Yaṃ ve upaddavaṃ hoti, yakkhapetā disambhavaṃ;
::

::gathalast
Tadā sareyya sambuddhaṃ, nicchanto tadupaddavaṃ.
::

::hangnum
3\.
::

::gatha1
Sīhabyagghataracchādi, puṇḍarīkādisambhavaṃ;
::

::gathalast
Tadā sareyya sambuddhaṃ, nicchanto tadupaddavaṃ.
::

::hangnum
4\.
::

::gatha1
Yamātapaggi vātādi, udakāsanisambhavaṃ;
::

::gathalast
Tadā sareyya sambuddhaṃ, nicchanto tadupaddavaṃ.
::

::hangnum
5\.
::

::gatha1
Pajjarādīhi rogehi, visamo tuhisambhavaṃ;
::

::gathalast
Tadā sareyya sambuddhaṃ, nicchanto tadupaddavaṃ.
::

::hangnum
6\.
::

::gatha1
Maccunā ce yadā yuddhaṃ, kare tenāpi jantunā;
::

::gathalast
Saritabbo tadā buddho, patthentenattano jayanti.
::

Tato te bhagavato vacanaṃ paṭinanditvā vanditvā agamaṃsu. Atha jeṭṭhako āgate te disvā yathānurūpaṃ sakkāra makāsi. Tassā sāmiko katipāhaṃ tattha vasitvā bhariyaṃ jeṭṭhakassa paṭipādetvā mama gāme kiccaṃ atthīti vatvā pakkāmi. Athassā bhātā bhariyaṃ pakkositvā āha bhadde imissā sabbaṃ kattabbaṃ karohīti. Sā tato paṭṭhāya tassā udakanna pānā dinā veyyāvaccaṃ kurumānā etissā hatthapādagīvūpagesu ābharaṇesu lobhaṃ uppādetvā taṃ vūpasametuṃ asakkontī āhārū pacchedaṃ katvā gilānāviya mañcakaṃ upagūhitvā nipati. Atha so gehaṃ gantvā taṃ tathā sayitaṃ {pb:M:0.0027} disvā mañcake nisinno kiṃ bhadde aphāsukanti pucchi, sā tuṇhī hutvā katipayavāre pucchitā na sakkā kathetunti āha. Puna sāmikena gāḷhaṃ nibandhite sā cintesi, ujukaṃ mayā tassā piḷandhanaṃ patthemīti vutte na ppatirupaṃ, tassā pañcamadhura maṃsaṃ patthemīti vutte taṃ māressati, tadā piḷandhanāni mayhamevāti, tato sāmi tava kaṇiṭṭhikāya pañcamadhuramaṃsaṃ patthemi, alabhamānāya me jīvitaṃ natthīti āha, taṃ sutvā so anekapariyāyena manussamāraṇaṃ nāma bhāriyanti vatvā nivārentopi nivāretuṃ nāsakkhi, atha tāya paṭibaddhacitto kāmamucchito mohamūḷho hutvā sādhu labhissasīti tassā vacanaṃ sampaṭicchi. Tathāhi.

::hangnum
7\.
::

::gatha1
Hāyanti idhalokatthā, hāyanti pāralokikā;
::

::gathalast
Hāyanti mahatā atthā, ye itthīnaṃ vasaṅgatā.
::

::hangnum
8\.
::

::gatha1
Esā mātā pitā eso, bhaginī bhātaro ime;
::

::gathalast
Garutabbe na jānanti, ye itthīnaṃ vasaṅgatā.
::

::hangnum
9\.
::

::gatha1
Kāraṇākāraṇantetaṃ, kattabbaṃvā na vā idaṃ;
::

::gathalast
Kāmandhattā na jānanti, ye itthīnaṃ vasaṅgatā.
::

::hangnum
10\.
::

::gatha1
Pāṇaṃ vā atipātenti, honti vā pāradārikā;
::

::gathalast
Bhāsanti alikaṃ vācaṃ, ye itthīnaṃ vasaṅgatā.
::

::hangnum
11\.
::

::gatha1
Sandhicchedādikaṃ theyyaṃ, majjapānaṃca pesunaṃ;
::

::gathalast
Karonti sāhasaṃ sabbaṃ, ye itthīnaṃ vasaṅgatā.
::

::hangnum
12\.
::

::gatha1
Aho acchariyaṃ loke, sarantānaṃ bhayā vahaṃ;
::

::gathalast
Bhariyāya vasaṃ gantvā, sodariṃhantumicchatīti.
::

Atha so sāhasiko puriso bhagini eva māha, ehi amma amhākaṃ mātāpitunnaṃ iṇaṃ sādhessāma, appevanāma no disvā iṇāyikā iṇaṃ dassantīti, taṃ sutvā tāya sampaṭicchite {pb:M:0.0028} sukhayānake nisīdāpetvā iṇāyikānaṃ gāmaṃ gacchanto viya mahāaṭaviṃpatvā yānaṃ maggā okkamma ṭhapetvā viravantimeva naṃ hatthe gahetvā chindissāmīti cintetvā kese gahetvā bhūmiyaṃ pātesi, tasmiṃ khaṇe tassā kammajavātā caliṃsu. Sā bhātulajjāya sāmi kammajavātā me caliṃsu, yā vā haṃ vijāyāmi, tāva upadhārehīti vadantīpi apanetuṃ asakkontī puttaṃ vijāyi, atha so taṃ samīpe vaṭarukkhamūle māressāmīti cikure gahetvā ākaḍḍhi, tasmiṃ kāle sā sāmi tava bhāgineyyassa mukhaṃ oloketvā tassa sinehenāpi maṃ na mārehīti vadantī yāci, atha so kakkhaḷo tassā taṃ kāruṇikavacanaṃ asuṇanto viya māretuṃ ussahateva, tato sā kumārikā attano asaraṇā cintesi, mama saddenā gantvā yo koci mama bhātu anayaṃ kareyya, taṃ na ppatirūpanti bhātusinehena nissaddā attanā gatitasaraṇaṃ āvajjamānā nipajji, athassā bhā ta ri mettānubhāvenaca anussaritasaraṇānubhāvenaca tasmiṃ nigrodhe adhivatthā devatā evarūpo mātugāmo ettha māritā abhavissā, addhāhaṃ devasamāgamaṃ pavisituṃ na labhissāmīti cintetvā etissā sā mi ko viya taṃ ta jje tvā palāpetvā tvaṃ mā bhāyīti samassāsetvā yā na ke sa pu ttaṃ kumāriṃ nisīdāpetvā taṃ divasameva sāvatthimāgamma antonagare sā lā ya naṃ nipajjāpetvā antaradhāyi. Tathāhi.

::hangnum
13\.
::

::gatha1
Sabbasampattidātāraṃ, sabbalokekanāyakaṃ;
::

::gathalast
Manasāpi yo vibhāveti, taṃ ve pālenti devatā.
::

::hangnum
14\.
::

::gatha1
Muhuttampica yo mettaṃ, bhāveti yadi sādhukaṃ;
::

::gathalast
Taṃ ve pālenti devāpi, tosayanti upāyanāti.
::

Tato {pb:M:0.0029} tassā pana sāmiko nagarā nikkhamma gacchanto attano bhariyaṃ disvā tvaṃ kadā āgatā, kenānītāsīti pucchi. Sā devatāya ānītabhāvaṃ ajānantī kiṃ tvaṃ bhaṇasi, nanu tayā ānītāmhīti, sopi kiṃbhoti bhaṇasi, tava bhātugāme diṭṭhakālato ppatuti ajja cattāro māsā jātā, ettakaṃ kālaṃ tvaṃ na diṭṭhapubbā, kathaṃ tvaṃ mayā saddhiṃāgatāti pucchi. Sā taṃ sutvā tenahi māññassa imaṃ rahassaṃ kathehi sāmīti vatvā bhā ta rā attano kataṃ sabbaṃ vitthārena kathesi. Taṃ sutvā tassa sāmiko saṃviggo bhayappatto hutvā taṃ attano gehaṃ pāpesi, tato katipāhaṃ tāya vissamite te ubhopi satthāraṃ nimantetvā mahādānaṃ datvā vanditvā ekamante nisīdiṃsu, atha sā bhagavato saraṇasīlānubhāvena attano jīvitapaṭilābhaṃ pakāsetvā attano puttaṃ bhagavantaṃ vandāpetvā saraṇotināmamakaṃsu, satthā te saṃ ajjhāsayaṃ ñatvā tadanurūpaṃ dhammaṃ desesi, desanāvasāne ubhopi sotāpannā ahesuṃ, athassā putto saraṇakumāro vīsatime vasse buddhasāsane pabbajitvā vipassanaṃ vaḍḍhetvā arahattaṃ patto saraṇattheronāma paññāyīti.

::hangnum
15\.
::

::gatha1
Khaṇamapi manasevaṃ devadevaṃ sarantā,
::

::gatha2
Paramatarapatiṭṭhaṃ pāpuṇantīti mantvā;
::

::gatha3
Bhavagati guṇarāsiṃ jānamānā janā bho;
::

::gathalast
Bhajatha saraṇasīlaṃ sabbathā sabbakālanti.
::

::centre
Saraṇattherassa vatthuṃ chaṭṭhamaṃ.
::

#### 7. Vessāmittāya vatthumhi ayamānupubbīkathā

Jambudīpe {pb:M:0.0030} kira kosambinagare kosambirañño vessāmittānāma aggamahesī ahosi. Tadā bhagavā kosambiyaṃ paṭivasati mahatā bhikkhusaṅghena saddhiṃ cārikaṃ caramāno. Tasmiṃ samaye sā raññā saddhiṃ vihāraṃ gantvā anopamāya buddhalīḷāya madhurena sarena desentassa bhagavato dhammaṃ sutvā pasannā saraṇesu patiṭṭhāya buddhamāmikā hutvā viharati. Athā parabhāge tassa rañño rajjatthāya paccantarājā yuddhasajjo rajjaṃ vā detu, yuddhaṃvāti paṇṇaṃ pahiṇi. Taṃ sutvā rājā mahatiyā senāya parivuto yuddhabhūmiṃ gacchanto mahesiyā saddhiṃ gantvā khandhāvāraṃ nivāsetvā tassā evamāha. Bhadde saṅgāmasīse jayaparājayo nāma na sakkā viññātuṃ. Sace me parājayo abhavissa, puretarameva rattapatākaṃ ussāpessāmi, tena abhiññāṇena tvaṃ kosambimeva gacchāhīti anusāsitvā saṅgāma maṇḍalaṃ gantvā mahāraṇaṃ karonto attano parājayabhāvaṃ ñatvā mātugāmaṃ saritvā rattaddhajaṃ ussāpetvā yujjhanto raṇe pati. Atha sā rattapatākaṃ disvā parājito nūna me sāmikoti bhayena palāyitumārabhi. Atha taṃ corarañño manussā disvā nūnāyaṃ rañño aggamahesīti ñatvā attano rājānaṃ dassesuṃ, rājā taṃ disvā paṭibaddhacitto mametaṃ abhisekaṃ karothāti amacce āṇāpesi. Amaccā taṃ abhisekatthāya yāciṃsu, sā na me bhaṇe abhisekenatthoti na icchi. Amaccā tamatthaṃ rañño ārocesuṃ. Rājā naṃ pakkosāpetvā kasmā na icchasīti pucchi. Sā evamāha.

::hangnum
1\.
::

::gatha1
Suṇohi sādhukaṃ deva, bhāsamānāya me vaco;
::

::gathalast
Bhattā mayhaṃ mato ajja, sabbasampattidāyako.
::

::hangnum
2\.
::

::gatha1
Katvāna {pb:M:0.0031} sobhisekaṃ maṃ, attano hadayaṃ viya;
::

::gathalast
Pāleti taṃ sarantassā, sokaggi dahate manaṃ.
::

::hangnum
3\.
::

::gatha1
Mahārāja sacaññassa, assa maggamahesikā;
::

::gathalast
Tamhā dukkhā na muccāmi, tenāhaṃ taṃ na patthaye.
::

::hangnum
4\.
::

::gatha1
Sokagginā padittāhaṃ, soke sokaṃ kathaṃ khipe;
::

::gathalast
Jalantaggimhī ko nāma, palālaṃ pakkhipe budho.
::

::hangnum
5\.
::

::gatha1
Piyavippayogadukkhaṃ, taṃ cintayantī punappunaṃ;
::

::gathalast
Tamhā dukkhā na muccāmi, tasmāhaṃ taṃ na patthayeti.
::

Taṃ sutvā rājā kodhenābhibhūto sace nābhisiñcissasi, aggimhi taṃ pakkhipissāmīti vatvā mahantaṃ dārucitakaṃ kārāpetvā aggiṃ datvā ekapajjote jāte etta pavisāti āha. Atha sā yācantī rājānaṃ āha.

::hangnum
6\.
::

::gatha1
Pāpo nippāpinaṃ rāja, pātanaṃ khalu pāvake;
::

::gathalast
Hoti pāpaphalaṃ tassa, paccatteca paratthaca.
::

::hangnum
7\.
::

::gatha1
Purātanehi bhūpāla, samaṇabrahmaṇesuca;
::

::gatha2
Mātāpitusu bālesu, rogenā turaitthisu;
::

::gathalast
Nappasattho vadho deva, tasmāhaṃ na vadhārahāti.
::

Taṃ sutvāpi rājā asaddahanto manusse āṇāpesi. Etāya hatthapāde gahetvā aggimhi pakkhipathāti te tathā kariṃsu, atha sā aggimhi pakkhipamānā natthettha me koci paṭisaraṇoti saraṇameva saraṇaṃ karomīti cintetvā ‘‘buddhaṃ saraṇaṃ gacchāmi, dhammaṃ saraṇaṃ gacchāmi, saṅghaṃ saraṇaṃ gacchāmīti’’ vadantī manasāca anussarantī aggimhi pati, tathāvidhopi aggi tassā sarīre lomakūpamattampi uṇhākāraṃ kātuṃ nāsakkhi. Padumagabbhaṃ paviṭṭhā viya sītibhūtasarīrā ahosi. Rājā taṃ acchariyaṃ {pb:M:0.0032} disvā saṃviggo lomahaṭṭhajāto vegena taṃ upasaṅkamitvā ubhohi hatthehi paggayha ure nipajjāpetvā rājāsane nisīdāpetvā añjaliṃ gaggayha ṭhito kasmā te taṃ aggi sarīraṃ mā paridahīti pucchi. Sā taṃ kāraṇaṃ kathentī eva māha.

::hangnum
8\.
::

::gatha1
Mātā pitāca ñātīca, parivārāca sohadā;
::

::gathalast
Manto sadhādayocāpi, mahesakkhāca devatā.
::

::hangnum
9\.
::

::gatha1
Eteca ññeca bhūpāla, sattānaṃ bhaya māgate;
::

::gathalast
Rakkhituṃ neva sakkonti, hitvāna saraṇattayaṃ.
::

::hangnum
10\.
::

::gatha1
Agāhaṃ buddhaṃ saraṇaṃ, buddho me saraṇaṃ iti;
::

::gathalast
Tena tejena maṃ rāja, jalanto aggi no dahi.
::

::hangnum
11\.
::

::gatha1
Agāhaṃ dhammaṃ saraṇaṃ, dhammo me saraṇaṃ iti;
::

::gathalast
Tena tejena maṃ rāja, jalanto aggi no dahi.
::

::hangnum
12\.
::

::gatha1
Agāhaṃ saṅghaṃ saraṇaṃ, saṅgho me saraṇaṃ iti;
::

::gathalast
Tena tejena maṃ rāja, jalanto aggi no dahi.
::

::hangnum
13\.
::

::gatha1
Evaṃ mahānubhāvantaṃ, paccakkhaṃ ehipassikaṃ;
::

::gathalast
Nāno paddava viddhaṃsiṃ, nānāsampattidāyakaṃ.
::

::hangnum
14\.
::

::gatha1
Saraṇattayañhi yo satto, na samādāya gaṇhati;
::

::gathalast
Idhavā paratthavā loke, so sukhaṃ nānubhossati.
::

::hangnum
15\.
::

::gatha1
Saraṇattayañhi yo satto, susamādāya gaṇhati;
::

::gathalast
Idhavāparatthavā loke, so sukhā na vihāyati.
::

::hangnum
16\.
::

::gatha1
Tasmā tuvampi bhūpāla, gaṇhāhi saraṇattayaṃ;
::

::gathalast
Taṃ te bhavati sabbattha, tāṇaṃ leṇaṃ parāyaṇanti.
::

Taṃ sutvā rājā ativiya pasannamānaso taṃ khamāpetvā mahantaṃ sakkārasammānaṃ katvā ajjappaṭṭhāya tvaṃ mama mātāti taṃ mātuṭṭhāne ṭhapetvā saraṇa magamāsi. Tasmiṃ sannipatitvā ṭhitamahājanā taṃ pāṭihāriyaṃ disvā saraṇesuca sīlesuca patiṭṭhāya dānādīni puññakammāni katvā yathākammaṃ gatāti.

::hangnum
17\.
::

::gatha1
Iti {pb:M:0.0033} saraṇavaraṃ sā kevalaṃ uggahetvā,
::

::gatha2
Jalitadahanamajjhe sītibhāvaṃ alattha;
::

::gatha3
Paramasaraṇasīlaṃ pālayantā kathaṃ vo,
::

::gathalast
Na labhatha bhavabhogaṃ nibbutiñcāpi anteti.
::

::centre
Vessāmittāpa vatthuṃ sattamaṃ.
::

#### 8. Mahāmandhātuvatthumhi ayamānupubbīkathā

Ito kira ekanavutikappamatthake vipassīnāma sammāsambuddho loke uppajjitvā pavattavaradhammacakko sadevakehi lokehi pūjiyamāno bandhumatīnagare paṭivasati. Tadā so mandhātā tasmiṃ nagare tunnakāro hutvā nibbatti. Tunnakārakammena jīvikaṃ kappento viharati. Tadā sakalanagaravāsino buddhapamukhaṃ bhikkhusaṅghaṃ nimantetvā mahādāna madaṃsu. Atha so evaṃ cintesi, sabbepime nagaravāsino dānaṃ dadanti. Ahamekova seso duggatattā, yajjāhamajja bījaṃ na ropemi, imamhā dukkhā na parimuccissāmīti. So vegena tunnakārakammaṃ pariyesitvā kiñcimūlaṃ labhitvā tena ekassāpi dānaṃ dātuṃ okāsa maladdhā āpaṇaṃ gantvā rājamāsake gahetvā caṅkoṭakaṃ pūretvā ādāya buddhapamukhassa bhikkhusaṅghassa bhattaggaṃ gantvā ṭhito evaṃ cintesi, natthi dāni okāsaṃ ekassāpi bhikkhuno patte okirituṃ, addhāhaṃ ime ākāse vikirissāmīti appevanāma patamānānaṃ ekassāpi bhikkhuno patte ekampi pateyya, taṃ me bhavissati dīgharattaṃ hibhāya sukhāyāti pasannamānaso uddhaṃ khipi, ta to patamānā te parivārikadevatānañca bhagavato ānubhāvenaca bahi apatitvā bhagavantamādiṃ katvā sabbesaṃ bhikkhūnaṃ {pb:M:0.0034} patteyeva patiṃsu. Atha so taṃ acchariyaṃ disvā pasannamānaso sirasi añjaliṃ paggayha ṭhito evaṃ patthanamakāsi.

::hangnum
1\.
::

::gatha1
Iminā me adhikārena, pasādena yatissare;
::

::gathalast
Kāmabhogīnahaṃ aggo, bhaveyyaṃ jātijātiyaṃ.
::

::hangnum
2\.
::

::gatha1
Paharitvā yadā pāṇiṃ, olokemi nabhotalaṃ;
::

::gathalast
Sattaratanasampannaṃ, vassaṃ vassatu sabbadāti.
::

So tato paṭṭhāya devamanussesu saṃsaranto mahantaṃ dibbasampattiṃ anubhavitvā imasmiṃ bhaddakappe ādimhi mahāsammato nāma rājā ahosi. Tassa putto rojo nāma. Tassa putto vararojo nāma, tassa putto kalyāṇo nāma, tassa putto varakalyāṇo nāma. Varakalyāṇassa putto uposatho nāma. Uposathassa putto mandhātā nāma hutvā nibbatti. So sattahi ratanehi catūhi ca iddhīhi samannāgato cakkavattirajjaṃ kāresi, tassa vāmahatthaṃ sammiñjitvā dakkhiṇahatthena appoṭṭhite ākāsato dibbameghā viya jaṇṇuppamāṇaṃ sattaratanavassaṃ vassati. Evarūpo acchariyo ahosi. So caturāsītivassasahassāni kumārakīḷaṃ kīḷi. Caturāsītivassasahassāni oparajjaṃ kāresi. Caturāsītivassasahassāni cakkavattirajjaṃ kāresi, āyu panassa asaṅkhyeyyaṃ ahosi. So ekadivasaṃ kāmataṇhaṃ pūretuṃ asakkonto ukkaṇṭhitākāraṃ dassesi, amaccā deva kinnakho ukkaṇṭhā sīti pucchiṃsu. So bhaṇe mayhaṃ puññakamme olokiyamāne imaṃ rajjaṃ nappahoti, katarannu kho ṭhānaṃ ramaṇīyanti. Devaloko mahārājāti. So cakkaratanaṃ abbhukkiritvā parisāya saddhiṃ cātumahārājikadevalokaṃ agamāsi, athassa cattāro mahārājāno dibbamālagandha- hatthā {pb:M:0.0035} devagaṇaparivutā paccuggamanaṃ katvā taṃ ādāya cātumahārājikadevalokaṃ gantvā rajjaṃ adaṃsu, tassa parisāya parivutassa tasmiṃ rajjaṃ karontassa dīgho addhā vītivatto. So tatthapi taṇhaṃ pūretu masakkonto ukkaṇṭhitā kāraṃ dassesi. Tato cattāro mahārājāno kinnukho mahārāja ukkaṇṭhitoti pucchiṃsu. Imamhā devalokā katarannu kho ṭhānaṃ ramaṇīyanti, deva paresaṃ upaṭṭhākamanussasadisā mayaṃ. Tāvatiṃsadevaloko ito sataguṇena ramaṇīyoti. Mandhātā cakkaratanaṃ abbhukkiritvā attano parisaparivuto tāvatiṃsābhimukho pāyāsi, athassa sakko devarājā dibbamālagandhahattho devagaṇaparivuto paccuggamanaṃ katvā taṃ hatthe gahetvā ito ehi mahārājāti āha. Tato rañño devagaṇaparivutassa gamanakāle pariṇāyakaratanaṃ cakkaratanaṃ ādāya saddhiṃparisāya manussapathaṃ otaritvā attano gharaṃ pāvisi. Sakko mandhātuṃ sakkabhavanaṃ netvā devatā dve koṭṭhāse katvā attano rajjaṃ majjhe bhinditvā adāsi. Tato paṭṭhāya dvepi rājano rajjaṃ kāresuṃ. Evaṃ kāle gacchante sakko saṭṭhisatasahassādhikāni tissoca vassakoṭiyo āyuṃ khepetvā cavi. Añño sakko nibbatti, sopi tatheva devarajjaṃ kāretvā āyukkhayena cavi, etenu pāyena chattiṃsa sakkā caviṃsu, mandhātā pana manussaparihārena devarajjaṃ kāresiyeva, tassevaṃ kāle gacchante bhīyyoso mattāya kāmataṇhā uppajji, so kimme upaḍḍharajjena. Sakkaṃ māretvā ekarajjaṃ karissāmīti cintesi. Sakkaṃ pana māretuṃ na sakkā, kāmataṇhā panesā vipattimūlā. Tathāhi.

::hangnum
3\.
::

::gatha1
Varamatra sukhantyatra, atricchāvihato naro;
::

::gathalast
Idhavā paratthavā kiñci, na sātaṃ vindate sadā.
::

::hangnum
4\.
::

::gatha1
Taṇhāya {pb:M:0.0036} jāyate soko,
::

::gatha2
Taṇhāya jāyate bhayaṃ;
::

::gatha3
Taṇhāya vippamuttassa,
::

::gathalast
Natthi soko kuto bhayaṃ.
::

::hangnum
5\.
::

::gatha1
Taṇhādāso naro ettha, rājacorādisambhavaṃ;
::

::gathalast
Hattacchedādikaṃ dukkhaṃ, pāpuṇāti vihaññati.
::

::hangnum
6\.
::

::gatha1
Yena lobhena jātena, sadā jīyanti pāṇino;
::

::gatha2
Khettaṃ vatthuṃ hiraññaṃca, gavāssaṃ dāsaporisaṃ;
::

::gathalast
Sabbatthāmena so lobho, pahātabbova viññunāti.
::

Tato atricchāvihatassa tassa āyusaṅkhāro parihāyi, jarā sarīraṃ pahari, manussasarīrañhi nāma na devalokebhijjati, tatha so devalokā bhassitvā bandhumatīnagaruyyānaṃ pāvisi, uyyānapālo tassa āgatabhāvaṃ rājakulaṃ nivedesi. Rājā rājakulā āgantvā uyyāneyeva āsanaṃ paññāpesi. Tato mandhātā uyyāne paññattavarāsane nipanno anuṭṭhānaseyyaṃ kappesi. Tato amaccā deva tumhākaṃ parato kinnu kathesāmāti pucchiṃsu, mama parato tumhe imaṃ sāsanaṃ mahājanassa katheyyātha, mandhātumahārājā dvisahassadīpaparivāresu catūsu mahādīpesu cakkavattirajjaṃ kāretvā cātumahārājikesu rajjaṃ kāretvā chattiṃsasakkānaṃ āyuparimāṇena devaloke rajjaṃ kāretvā kālamakāsīti. So evaṃ vatvā kālaṃkatvā yathākammaṃ gatoti imamatthaṃ pakāsetuṃ bhagavā catumahāparisamajjhe imā gāthāyo āha.

::hangnum
7\.
::

::gatha1
Yāvatā candimasuriyā, pariharanti disā bhanti virocanā;
::

::gathalast
Sabbeva dāsā mandhātā, ye pāṇā pathavinissitā.
::

::hangnum
8\.
::

::gatha1
Na {pb:M:0.0037} kahāpaṇavassena, titti kāmesu vijjati;
::

::gathalast
Appassadā dukhā kāmā, iti viññāya paṇḍito.
::

::hangnum
9\.
::

::gatha1
Api dibbesu kāmesu, ratiṃso nādhigacchati;
::

::gathalast
Taṇhākkhayarato hoti, sammāsambuddhasāvakoti.
::

Taṃ sutvā bahū sotāpattiphalādīni pāpuṇiṃsūti.

::hangnum
10\.
::

::gatha1
Iti gatiniyatānaṃ bodhiyā uttamānaṃ;
::

::gatha2
Sakavasamupanetvā deti dukkhātitaṇhā;
::

::gatha3
Aniyatagatikānaṃ kā kathā mādisānaṃ;
::

::gathalast
Jahatha tamiti mantvā bho bhajavho tivatthuṃti.
::

::centre
Mahāmandhātuvatthuṃ aṭṭhamaṃ.
::

#### 9. Buddhavammavāṇijakavatthumhi ayamānupubbīkathā

Jambudīpe kira pāṭaliputtanagare buddhavammo nāma vāṇijako ahosi vāṇijakakammena jīvamāno. So aparabhāge satthavāhehi saddhiṃ gāmanigamajanapada rājadhānīsu vāṇijjaṃ payojayamāno vicarati, tasmiṃ samaye bhagavānekabhikkhusahassaparivuto janapadacārikaṃ carati bahū devamanusse saṃsārakantārā uttārento. Tadā so bhagavantaṃ addasa dvattiṃsalakkhaṇānubyañjanapatimaṇḍitaṃ jalamānasuvaṇṇameruṃ viyavirocamānaṃ mahābhikkhusaṅghaparivutaṃ, disvā paramapītiyā phuṭasarīro añjaliṃ paggayha bhagavantaṃ upasaṅkamitvā vanditvā sāyaṇhe bhagavantaṃ bhattena nimantesi buddhasāsane aparicitabhāvena. Athassa bhagavā vikālabhojanā paṭiviratā tathāgatāti āha. Atha so bhagavantaṃ vanditvā kiṃ bhante bhagavantā vikāle bhuñjissantīti, athassa kathaṃ paṭicca bhagavā {pb:M:0.0038} aṭṭhavidhaṃ pānaṃ tathāgatānaṃ vikāle bhuñjituṃ kappati. Seyyathidaṃ, ambapānaṃ jambupānaṃ cocapānaṃ mocapānaṃ phārusakapānaṃ madhupānaṃ muddikapānaṃ sālūkapānanti. Taṃ sutvā vāṇijo sahasakkārārasehi muddikapānaṃ katvā buddhapamukhassa bhikkhusaṅghassa adāsi, sabhikkhusaṅgho satthā paribhuttapānīyaraso tassa dhammaṃ desetvā janapadacārikaṃ pakkāmi. Sopi pasannamānaso hutvā nivatto saddhiṃ vāṇijakehi tesu tesu janapadesu vāṇijjaṃ payojento mahāvattanīyaṃnāma kantāraṃ pāpuṇi, tatta tesaṃ sabbesuyeva sakaṭesu pānīyaṃ parikkhayamagamāsi. Tattha sabbamanussānaṃca balīvaddānaṃca pānīyaṃ nāhosi. Atha so vāṇijo pipāsābhibhūto tesu tesu sakaṭesu pānīyaṃ pariyesanto vicarati. Athekasmiṃ sakaṭe manussā taṃ disvā kāruññena etthāgaccha, imasmiṃ koḷambe thokaṃ pānīyaṃ atthi pivāti vadiṃsu. Ta to so gantvā pānīyaṃ pivi. Tassa taṃ rasaṃ muddikapānarasasadisaṃ ahosi, pivantova so evaṃ cintesi. Sammāsambuddhassa tadā me dinnamuddikapānassa nissando ajja sampatto bhavissatīti accherabbhutacitto somanassajāto gantvā sayameva cāṭiyā pidhānaṃ vivari. Sakalāpi sā cāṭi muddikapānena paripuṇṇā ahosi. Tato so ra sava ntaṃ ojavantaṃ aparikkhayaṃ dibbapānasadisaṃ pānīyaṃ disvā paramāya pītiyā phuṭasarīro ugghosesi sabbe pānīyaṃ pivantūti. Taṃ sutvā sabbe sannipatitvā pānīyaṃ disvā abbhutacittā jātā. Vāṇijo tesaṃ majjhe buddhānubhāvaṃ pakāsento āha.

::hangnum
1\.
::

::gatha1
Passathedaṃ bhavanto bho, ānubhāvaṃ mahesino;
::

::gathalast
Acintanīyamaccheraṃ, sandiṭṭhika makālikaṃ.
::

::hangnum
2\.
::

::gatha1
Pasannamanasā buddhe, dinnaṃ pānīyakaṃ mayā;
::

::gathalast
Vipaccati idāneva, taṃ dānaṃ munivāhasā.
::

::hangnum
3\.
::

::gatha1
Ojavantaṃ {pb:M:0.0039} sukhannaṃva, sītalaṃ madhuro dakaṃ;
::

::gathalast
Dibbapānaṃva devānaṃ, jātamabbhutamakkhayaṃ.
::

::hangnum
4\.
::

::gatha1
Sīlavantesu ko nāma, na dadeyya vicakkhaṇo;
::

::gathalast
Idha loke paratteca, sukhadaṃ dāna muttamaṃ.
::

::hangnum
5\.
::

::gatha1
Yathi cchitaṃ gahetvāna, pivantu madhuro dakaṃ;
::

::gathalast
Bhājanānica pūretvā, yantu sabbe yathicchitanti.
::

Evañca pana vatvā sabbe manusseca balīvaddeca muddikaraseneva santappesi. Tato tato āgatāpi pānīyaṃ pivantoca pānīyaṃ akkhayaṃ ahosi. Tato vāṇijo satthavāhehi saddhiṃ vāṇijjaṃ payojetvā sakanagaraṃ āgacchanto bhagavantaṃ passitvā gamissāmīti veḷuvanaṃ gantvā satthāraṃ vanditvā katānuñño ekamante nisīdi. Satthāpi tena saddhiṃ madhurapaṭisanthāramakāsi. Upāsakopi bhante tumhākaṃ pāṭihāriyaṃ disvā pasanno vanditvā gamissāmīti āgatomhi, evañce vañca pāṭihāriyanti vitthārena kathesi. Athassa bhagavā dhammaṃ desesi. So dhammaṃ sutvāna satthāraṃ svātanāya nimantetvā mahādānaṃ datvā attano gehameva agamāsi. So tato paṭṭhāya dānādīni puññāni katvā tato cuto devaloke dvādasayojanike kanakavimāne devaccharāparivuto devissariyasamannāgato nibbatti. Tassa pubbakammapakāsanatthaṃ tattha tattha ratanabhājanesu dibbamayehi muddikapānehi paripuṇṇaṃ ahosi. Pānīyaṃ pivitvā devā naccanti vādenti kīḷantīti.

::hangnum
6\.
::

::gatha1
Na vipulajinasāraṃ jānamāno janevaṃ,
::

::gatha2
Labhati vipulabhogaṃ toyamattassa dānā;
::

::gatha3
Viditaguṇagaṇā bho tīsu vatthūsu tumhe,
::

::gathalast
Labhatha khalu visesaṃ sīlavantesu dānāti.
::

::centre
Buddhavammavāṇijakassa vatthuṃ navamaṃ.
::

#### 10. Rūpadeviyā vatthumhi ayamānupubbīkathā

Atīte {pb:M:0.0040} kira vipassissa bhagavato kāle tasmiṃ nagare ekā gāmadārikā vihāre āhiṇḍantī ekaṃ gilānabhikkhuṃ disvā kampamānahadayā upasaṅkamitvā vanditvā bhante kote ābādho sarīraṃ pīḷetīti pucchi. Tenāpi bhagini kharābādho me pīḷetīti vutte sā tenahi bhante ahaṃ taṃ rogaṃ vūpasamessāmīti nimantetvā gehaṃ gantvā taṃ pavattiṃ mātāpitunnaṃ kathetvā tehi anuññātā puna divase nānaggarasena bhesajjāhāraṃ sampādesi, tato so bhikkhu punadivase cīvaraṃ pārupitvā bhikkhāya caranto tassā gehaṃ gantvā aṭṭhāsi. Sā theraṃ āgataṃ disvā somanassajātā pattaṃ gahetvā āsanaṃ paññāpetvā adāsi. Tattha nisinnaṃ taṃ āhārena sādhukaṃ parivisitvā sakkāra makāsi. Athassā saddhābalena bhuttamatteyeva so ābādho vūpasami. Tato so vūpasantarogo dutiyadivase tassā gehaṃ nā gamāsi. Atha sā vihāraṃ gantvā taṃ vanditvā kasmānāgatatthāti pucchitvā tena me bhagini byādhi vūpasami, tasmā nāgatosmīti vutte sā sādhu bhanteti somanassajātā gehameva agamāsi. Sā tena puññakammena kālaṃ katvā devaloke nibbatti. Tassā tattha dvādasayojanikaṃ kanakavimānaṃ nibbatti. Sā tattha devissariyaṃ anubhavantī chabuddhantaraṃ khepetvā amhākaṃ bhagavato kāle jambudīpe devaputtanagare udiccabrahmaṇakule jeṭṭhabrāhmaṇassa bhariyāya kucchimhi paṭisandhiṃ gaṇhi, sā paripāka manvāya mātukucchito nikkhami. Tassā mātukucchito nikkhantakālato paṭṭhāya divase divase aṭṭhaṭṭhanālimattaṃ taṇḍulaṃ nibbattati. Tassā rūpasampattiṃ disvā pasannā mātāpitaro rūpadevīti nāma makaṃsu. Pacchā taṃ patirūpena dārakena niyojesuṃ. Athassā taṇḍula- nālimattaṃ {pb:M:0.0041} gahetvā pacituṃ āraddhe icchiticchitamaṃsādibyañjanañja sappinavanītadadhikhīrādigorasañca jīramaricādikaṭukabhaṇḍañca kadalipanasamadhuguḷādiupakaraṇañca bhājanāni pūretvā nibbattati, tāya hatthena gahitaṃ kiñci khādanīyaṃ bhojanīyaṃvā pūtibhāvaṃ na gacchati, bhattukkhaliṃ gahetvā sakalanagaravāsino bhojentiyāpi ekakaṭacchumattaṃ bhattaṃ gahitaṭṭhānaṃ na paññāyati. Evaṃ aparikkhayapuññā ahosi, sakaladevaputtanagare candasuriyāva pākaṭā ahosi, atha sā pañcasatabhikkhū nimantetvā niccaṃ sakanivesaneyeva bhojeti, tadā tesaṃ antare paṭisambhidāpatto mahāsaṅgharakkhitattheronāma imissā puññānubhāvaṃ dibbacakkhunā disvā na jānāti esā atthanā pubbe katakammaṃ. Yannūnāhaṃ assā pakāseyyanti ekadivasaṃ tassā nivesane bhuñjitvā anumodanaṃ karonto jānāsi bhagini tayā pubbe katakammanti pucchi, na jānāmi bhante. Sotumicchāmīti, athassā so pubbakammaṃ pakāsento.

::hangnum
1\.
::

::gatha1
Ekanavute ito kappe,
::

::gatha2
Vipassīnāma nāyako;
::

::gatha3
Ahosi loke lokeka,
::

::gathalast
Nāyako chinnabandhano.
::

::hangnum
2\.
::

::gatha1
Tadā tasmiṃ pure ramme, āsi tvaṃ gāmadārikā;
::

::gathalast
Āhiṇḍantī vihārasmiṃ, addakkhi jinasāvakaṃ.
::

::hangnum
3\.
::

::gatha1
Rogāturaṃ kisaṃ paṇḍuṃ, assasantaṃ muhuṃ muhuṃ;
::

::gathalast
Disvāna kampitā cittā, nimantetvāna taṃ muniṃ.
::

::hangnum
4\.
::

::gatha1
Bhesajjañceva bhattañca, adā tvaṃ tena so yati;
::

::gathalast
Abyābādho anīghoca, ahosi anupaddavo.
::

::hangnum
5\.
::

::gatha1
Tato tvaṃ tena kammena, sukatena tato cutā;
::

::gathalast
Jātāsi devalokasmiṃ, sabbakāmasamiddhinī.
::

::hangnum
6\.
::

::gatha1
Tattha {pb:M:0.0042} te puññatejena, pāsādo ratanāmayo;
::

::gathalast
Maṇithūpisatākiṇṇo, kūṭāgārehi laṅkato.
::

::hangnum
7\.
::

::gatha1
Nekagabbhasatākiṇṇo, sayanāsanamaṇḍito;
::

::gathalast
Accharāsatasaṃkiṇṇo, naccagītādisaṃkulo.
::

::hangnum
8\.
::

::gatha1
Rambhāmbajambusannīra, pūgapunnāgapāṭalī;
::

::gathalast
Nāgāditarusaṇḍehi, maṇḍituyyānapantihi.
::

::hangnum
9\.
::

::gatha1
Padumuppalakaḷāra, kundakānanamaṇḍite;
::

::gathalast
Madhumattālipālīhi, sārasīsarasaṃkule.
::

::hangnum
10\.
::

::gatha1
Devaputtehi nekehi, tathā devaccharāhica;
::

::gathalast
Niccussave mahābhoge, vimāne mananandane.
::

::hangnum
11\.
::

::gatha1
Tvamevaṃ devalokamhi, vindamānā mahāyasaṃ;
::

::gathalast
Addhānaṃ vītināmetvā, nibbute gotame jine.
::

::hangnum
12\.
::

::gatha1
Jambudīpe idāni tvaṃ, nibbattā udite kule;
::

::gathalast
Puññapaññāguṇāvāsā, rūpenaggā piyaṃvadā.
::

::hangnum
13\.
::

::gatha1
Etaṃ te devalokasmiṃ, devissariyamabbhutaṃ,
::

::gathalast
Imaṃ te idha lokasmiṃ, sabbaṃ mānusikaṃ sukhaṃ.
::

::hangnum
14\.
::

::gatha1
Vipassimunino kāle, tvaṃ tassekassa bhikkhuno;
::

::gathalast
Adā dānaṃ gilānassa, tassa taṃ phalamīdisaṃ.
::

::hangnum
15\.
::

::gatha1
Kātabbañhi sadā puññaṃ, icchantena sukhappadaṃ;
::

::gathalast
Tasmā tvaṃ sabbadā bhadde, ussukkā kusale bhavāti.
::

Evaṃ so tassa purimattabhāve katakammaṃ pakāsetvā idāni puññakamme appamādā bhavāti anusāsi. Sā therassa dhammadesanaṃ sutvā paramasomanassā tato paṭṭhāya dānādīsu niratā puññāni karontī teneva somanassena sotāpannā ariyasāvikā ahosīti.

::hangnum
16\.
::

::gatha1
Iti {pb:M:0.0043} taruṇakumārī puññakammesu sāraṃ,
::

::gatha2
Aviditaguṇamattā datva bhikkhussa dānaṃ;
::

::gatha3
Divimanujasukhaṃ sālattha tumhe bhavantā,
::

::gathalast
Viditakusalapākā kiṃ na labbhetha santiṃ.
::

::centre
Rūpadeviyā vatthuṃ dasamaṃ.
::

::centre
Dhammasoṇḍakavaggo pathamo.
::

### Nandiyarājavaggo

#### 11. Nandiyarājassa vatthumhi ayamānupubbīkathā

Ito {pb:M:0.0045} kira kappasatasahassamatthake padumuttaro nāma satthā loke udapādi sadevakaṃ lokaṃ saṃsārakantārā uttārento. Tasmiṃ kira samaye eko kuṭumbiko satthu dhammadesanaṃ sutvā pasannamānaso buddhapamukhaṃ bhikkhusaṅghaṃ nimantetvā mahādānaṃ sajjetvā attano bhavanaṃ devabhavanamiva alaṅkaritvā buddhārahaṃ mahāsanaṃ paññāpetvā gantvā bhagavantaṃ yāci kāloyaṃ bhante bhagavato bhattaggassa upasaṅkamanāyāti. Atha bhagavā bhikkhusaṅghaparivuto mahatā buddhānubhāvena gantvā nisīdi paññattavarabuddhāsane, tato kuṭumbiko haṭṭho udaggo sapariso bhagavantaṃ parivisati anekehi madhurannapānādīhi. Tadā tassa bhagavato sāsane dhutaṅgadharānaṃ aggo vasabhattheronāma mahāsāvako sapadānavattena piṇḍāya caramāno tassa kuṭumbikassa gehadvāre aṭṭhāsi, atha so theraṃ disvā bhante satthā antogehe nisinno, tumhepi pavisathāti yāci, thero apavisitvāva agamāsi, kuṭumbiko bhagavantaṃ upasaṅkamitvā tamattaṃ vatvā kiṃ bhante sadevake loke bhagavatāpi uttaritaro guṇena saṃvijjatīti āha. Athassa satthā puttopamaṃ dassetvā therassa guṇe vaṇṇento evamāha.

::hangnum
1\.
::

::gatha1
Pālenti nimmalaṃ katvā, pātimokkhādisaṃvaraṃ;
::

::gathalast
Samādinnadhutaṅgāca, appicchā munisūnavo.
::

::hangnum
2\.
::

::gatha1
Nicca mantakayuddhamhi, naddhā yodhāva dappitā;
::

::gathalast
Puññānaṃ vatthubhūtā te, devamānusakā dinaṃ.
::

::hangnum
3\.
::

::gatha1
Dhāremahaṃ vaṇṇavantaṃ, sīveyyampica cīvaraṃ;
::

::gathalast
Buddhaputtā mahānāgā na dhārenti tathāvidhaṃ.
::

::hangnum
4\.
::

::gatha1
Dhārenti {pb:M:0.0046} te paṃsukūlaṃ, saṅghāṭetvā pilotike;
::

::gathalast
Vaṇacchādanacolaṃva, icchālobha vivajjitā.
::

::hangnum
5\.
::

::gatha1
Sādiyāmi sadā hambho, upāsakanimantanaṃ;
::

::gathalast
Neva sādenti sambuddha, putto pāsakayācanaṃ.
::

::hangnum
6\.
::

::gatha1
Sapadānena yaṃ laddhaṃ, lūkhaṃvāpi paṇītakaṃ;
::

::gathalast
Tena tussanti me puttā, rasagedhavivajjitā.
::

::hangnum
7\.
::

::gatha1
Nipajjāmi ahaṃ sādhu, santhate sayane subhe;
::

::gathalast
Na te seyyaṃ pakappenti, saṃsārabhayabhīrukā.
::

::hangnum
8\.
::

::gatha1
Ṭhānā sanagamanena, kappenti iriyāpathaṃ;
::

::gathalast
Nekabhūmisamākiṇṇa, pāsādesu vasāmahaṃ.
::

::hangnum
9\.
::

::gatha1
Buddhaputtā tathācchannaṃ, na kadā pavisanti te;
::

::gathalast
Rukkhamūle susānasmiṃ, abbhokāse ramanti te.
::

::hangnum
10\.
::

::gatha1
Bhāvetvā bhavanāsāya, hetuṃ bhāvanamuttamaṃ;
::

::gathalast
Ahaṃ gāme vasissāmi, pāpento janataṃ sivaṃ.
::

::hangnum
11\.
::

::gatha1
Ramanti mama puttā te, pantasenāsane kakā;
::

::gatha2
Tesaṃ mahattaro santo, theroyaṃ vasabho mahā;
::

::gathalast
Dhutapāpo dhutaṅgaggo, ñātoyaṃ mama sāsaneti.
::

Evaṃ bhagavā hatthaṃ ukkhipitvā candamaṇḍale paharanto viya therassa guṇe pakāsesi, tato so tassa guṇakathaṃ sutvā sayampitaṃ ṭhānantaraṃ kāmayamāno yannūnāhaṃ anāgate aññatarassa sammāsambuddhassa sāsane dhutaṅgadharānaṃ aggo bhavissāmīti taṃ ṭhānantaraṃ patthento bhagavato pādamūle nipajji, satthā taṃ kāraṇaṃ upaparikkhitvā ito kappasatasahassamatthake gotamo nāma satthā uppajjissati. Tvaṃ tadā dhutaṅgadharānaṃ aggo hutvā kassa poti paññāyissatīti byākaraṇa {pb:M:0.0047} madāsi. Tato paṭṭhāya so somanasso puññakammaṃ katvā tato cuto devamanussesu devissariyaṃ anubhavanto vipassīsammāsambuddhakāle ekasāṭako nāma brāhmaṇo hutvā mahādānaṃ adāsi. Tato cuto kassapasammāsambuddhe parinibbute bārāṇasīnagare bārāṇasīseṭṭhi hutvā nibbatto dānādīni puññāni katvā tato cavitvā saṃsāre saṃsaranto dasavassasahassā yukesu manussesu bārāṇasiyaṃ eko kuṭumbiko hutvā nibbatti. So panāyaṃ kuṭumbiko araññe jaṅghāvihāraṃ anuvicaranto paccantime janapade araññāyatane aññataraṃ paccekabuddhaṃ addasa. So ca paccekabuddho tattha cīvarakammaṃ karonto anuvāte appahonte saṃharitvā ṭhapetuṃ āraddho. Kuṭumbiko taṃ disvā bhante kiṃ karothāti pucchi. So paccekabuddho appicchatāya tena puṭṭho na kiñci vutto hoti. So cīvaradussaṃ nappahotīti ñatvā attano uttarasāṭakaṃ paccekabuddhassa pādamūle ṭhapetvā agamāsi. Paccekabuddho taṃ gahetvā anuvātakaṃ āropento cīvaraṃ katvā pārupi. Kuṭumbiko jīvitapariyosāne kālaṃ katvā tāvatiṃsabhavane nibbattitvā tattha yāvatāyukaṃ dibbasampattiṃ anubhavitvā tato cavitvā bārāṇasito tiyojanamattake ṭhāne aññatarasmiṃ nagare nibbatti, tassa mātāpitaro nandiyoti {note:nandītināmaṃ itisabbattha} nāmaṃ akaṃsu, tassa satta bhātaro ahesuṃ, sesā cha bhātaro nānākammantesu byāvaṭā mātāpitunnaṃ posenti. Nandiyo pana akammasīlo geheyeva vasati. Tasmā tassa sesā kujjhanti. Mātāpitaropi nandiyaṃ āmantetvā ovadanti. So tuṇhī hoteva. Athāparasmiṃ samaye gāme nakkhattaṃ saṅghuṭṭhaṃ, tadā so mātaraṃ āha. Amma sāṭakaṃ dehi, nakkhattaṃ kīḷissāmīti, sā dhota- vatthaṃ {pb:M:0.0048} nīharitvā adāsi, amma thūlaṃ idanti, sā aññaṃ nīharitvā adāsi, tampi paṭikkhipi. Atha naṃ mātā āha. Tāta yādise mayaṃ gehe jātā, natthi ito sukhumatarassa paṭilābhāya puññanti, labhanaṭṭhānaṃ gamissāmi ammāti. Putta ahaṃ ajjeva tava bārāṇasīnagare rajjapaṭilābhaṃ icchāmīti āha. So sādhu ammāti mātaraṃ vanditvā padakkhiṇaṃ katvā pakkāmi. Mātuyā panassa evaṃ ahosi. Kahaṃ so gamissati, pubbeviya idhavā etthavā gehe nisīditvā āgacchatīti, so pana puññaniyāmena codiyamāno gāmato nikkhamitvā bārāṇasiṃ gantvā senaguttassa gehe paṭivasati, athekadivasaṃ so tassa kammakārehi saddhiṃ sallapanto nisīditvā pacalāyanto supinaṃ addasa. Mukhena antaṃ nikkhamitvā sakalajambudīpe pattharitvā antokucchimeva pāvisi. Pabuddho so bhīto mahāsaddamakāsi. Atha naṃ mahāsenagutto pucchi. Nandiyo supinaṃ addasanti āha. Atha tena kīdisanti puṭṭho kathesi, tato senagutto taṃ attano kulūpagaṃ paribbājikaṃ pucchi ko tassa vipākoti. Paribbājikā yadi bho itthī passati. Sattadivasabbhantareyeva abhisekaṃ labhati, yadi puriso passati, tatheva rājā hotīti kathesi. Senagutto tassā taṃ kathaṃ sutvā imaṃ mama ñātiṃ karomīti attano satta dhītare pakkositvā paṭipāṭiyā pucchi. Nandiyassa santike vasathāti, sesā sabbā na icchiṃsu, na mayaṃ jānāma etaṃ adhunāgataṃ kulavantaṃ vā dukkulavantaṃvāti. Atha kaṇiṭṭhikaṃ pucchi. Sā yassa maṃ mātāpitaro dassanti. Tesaṃ vacanaṃ na bhindissāmīti sampaṭicchi, atha senagutto nandiyaṃ pakkositvā attano dhītaraṃ datvā tassa mahāsampatti madāsi. Tato sattame divase nandiyo tattha tattha āhiṇḍanto rañño maṅgaluyyānaṃ passissāmīti gantvā dhaṅgalasilāpaṭṭesasīsaṃ pārupitvā nipajji, so ca bārāṇasīrañño kālaṅkatassa sattamo {pb:M:0.0049} divaso hoti. Amaccāca purohitoca rañño sarīrakiccaṃ kāretvā rājaṅgaṇe nisīditvā mantayiṃsu. Rañño ekāva dhītā atthi, putto panassa natthi. Arājikaṃ rajjaṃ na tiṭṭhati. Phussarathaṃ vissajjessāmāti. Te kumudapattavaṇṇe cattāro sindhave yojetvā setacchattapamukhaṃpañcavidharājakakudhabhaṇḍaṃ rathasmiṃyeva ṭhapetvā rathaṃ vissajjetvā pacchato turiyāni paggaṇhāpesuṃ. Ratho pācīdvārena nikkhamitvā uyyānābhimukho ahosi. Paricayena uyyānābhimukho gacchati. Nivattemāti keci āhaṃsu. Purohito mā nivārayitthāti āha. Ratho kumārakaṃ padakkhiṇaṃ katvā ārohaṇasajjo hutvā aṭṭhāsi. Purohito pārupaṇakaṇṇaṃ apanetvā pādatalāni olokento tiṭṭhatu ayaṃ dīpo. Dvisahassadīpa parivāresu catūsu mahādīpesu ekarajjaṃ kātuṃ samatthotivatvā tassa dhitiṃ upadhāretuṃ tikkhattuṃ turiyāni paggaṇhāpesi. Atha kumāro mukhaṃ vivaritvā oloketvā kena kāraṇena āgatatthāti āha, deva tumhākaṃ rajjaṃ pāpuṇātīti, rājā kahanti, devattaṃ gato sāmīti, kati divasā atikkantāti, ajja sattamo divasoti. Putto vā dhītā vā natthīti, dhītā atthi deva. Putto na vijjatīti, tenahi karissāmi rajjanti, te tāvadeva abhisekamaṇḍapaṃ kāretvā rājadhītaraṃ sabbālaṅkārehi alaṅkāritvā uyyānaṃ netvā kumārassa abhisekaṃ akaṃsu, athassa katābhisekassa satasahassagghanakaṃ vatthaṃ ānesuṃ, so kimidaṃ tātāti āha, nivāsanavatthaṃ devāti, nanu tātā thūlaṃti, manussānaṃ paribhogavatthesu ito sukhumataraṃ natthi devāti, tumhākaṃ rājā evarūpaṃ nivāsesīti, āma devāti. Na maññe puññavā tumhākaṃ rājāti vatvā handa suvaṇṇabhiṅkāraṃ āharatha, labhissāma vatthanti, te suvaṇṇabhiṅkāraṃ āhariṃsu, so uṭṭhāya hatthe dhovitvā mukhaṃ vikkhāletvā hatthena udakaṃ ādāya puratthimadisāya abbhukkiri, {pb:M:0.0050} tāvadeva ghanapathaviṃ bhinditvā soḷasakapparukkhā uṭṭhahiṃsu, puna udakaṃ hatthena gahetvā dakkhiṇaṃ pacchimaṃ uttaranti evaṃ catassopi disā abbhukkiri, sabbadisāsu soḷasa soḷasa hutvā catusaṭṭhikapparukkhā uṭṭhahiṃsu, so ekaṃ dibbadussaṃ nivāsetvā ekaṃ pārupitvā nandiyarañño vijite suttakantikā itthiyo mā suttaṃ kantantūti bheriṃ carāpethāti vatvā chattaṃ ussāpetvā alaṅkatapaṭiyatto hatthikkhandhavaragato nagaraṃ pavisitvā pāsādamabhiruyha mahāsampattiṃ anubhavi. Aho tadā paccekabuddhassa dinnānuvātakassa vipāko. Tenāhu porāṇā.

::hangnum
12\.
::

::gatha1
Yathā sāsapamattamhā, bījā nigrodhapādapo;
::

::gathalast
Jāyate satasākhaḍḍho, mahānīlambudopamo.
::

::hangnum
13\.
::

::gatha1
Tatheva puññakammamhā, aṇumhā vipulaṃ phalaṃ;
::

::gathalast
Hotīti appapuññanti, nāvamaññeyya paṇḍitoti.
::

Evaṃ gacchante kāle ekadivasaṃ devī rañño sampattiṃ disvā aho tapassīti kāruññākāraṃ dassesi. Kimidaṃ devīti ca puṭṭhā atimahatī te deva sampatti. Atītamaddhānaṃ kalyāṇaṃ katattā. Idāni anāgatassatthāya kusalaṃ karothāti āha. Kassa dassāma. Sīlavantā natthīti. Asuñño deva jambudīpo arahantehi, tumhe dānaṃ sajjetha, ahaṃ arahante lacchāmīti āha. Punadivase rājā mahārahaṃ dānaṃ sajjāpesi. Devī sace imissā disāya arahanto atthi, idhā gantvā amhākaṃ bhikkhaṃ gaṇhantūti uttarahimavantābhimukhī pupphāni uddhaṃ khipitvā urena nipajji. Atha tāni pupphāni ākāsato gantvā himavantapadese vasantānaṃ padumavatiyā puttānaṃ pañcasatānaṃpaccekabuddhānaṃ jeṭṭhakamahāpadumapaccekabuddhassa pādamūle patiṃsu. Tathāhi.

::hangnum
14\.
::

::gatha1
Aho {pb:M:0.0051} passatha bho dāni, vimhayaṃ puññakammuno;
::

::gathalast
Acetanāpi pupphāni, dūtakiccesu byāvaṭā.
::

::hangnum
15\.
::

::gatha1
Kattukāmena lokasmiṃ, sakalaṃ attano vasaṃ;
::

::gathalast
Sabbatthāmena kattabbaṃ, puññaṃ paññavatā sadāti.
::

Tato mahāpadumapaccekabuddho taṃ ñatvā sesabhātare āmantesi. Mārisā nandiyarājā tumhe nimantesi. Adhivāsetha tassa nimantananti. Te adhivāsetvā tāvadeva ākāsenā gantvā uttaradvāre otariṃsu. Manussā pañcasatā deva paccekabuddhā āgatāti rañño ārocesuṃ, rājā saddhiṃ deviyā gantvā vanditvā patte gahetvā paccekabuddhe pāsādaṃ āropetvā tattha tesaṃ dānaṃ datvā bhattakiccāvasāne rājā saṅghattherassa devī saṅghanavakassa ca pādamūle nipajjitvā ayyā paccayehi na kilamissantu, mayaṃ puññena na hāyissāma, amhākaṃ idha vāsāya paṭiññaṃ dethāti paṭiññaṃ kāretvā uyyāne nivāsaṭṭhānādayo kāretvā yāvajīvaṃ paccakabuddhe upaṭṭhahitvā tesu parinibbutesu sādhukīḷanaṃ kāretvā candanā garuādīhi sarīrakiccaṃ kāretvā dhātuyo gahetvā cetiyaṃ patiṭṭhāpetvā evarūpānampi mahānubhāvānaṃ mahesīnaṃ maraṇaṃ bhavissati, kimaṅgaṃ pana mādisānanti saṃvegajāto jeṭṭhaputtaṃ rajje patiṭṭhāpetvā sayaṃ pabbajaṃ pabbaji, devīpi raññe pabbajite ahaṃ kiṃkarissāmīti pabbajitvā dvepi uyyāne vasantā jhānābhiññaṃ nibbattetvā jhānasukhena vītināmentā āyupariyosāne brahmaloke nibbattiṃsu. Te amhākaṃ bhagavato kāle brāhmaṇakule nibbattitvā buddhasāsane pabbajiṃsu, tadā nandiyarājā dhutaṅgadharānaṃ aggo mahākassapattheronāma hutvā cando viya suriyo viyaca loke pākaṭo hutvā bhagavati pari- nibbute {pb:M:0.0052} buddhasāsanaṃ ativiya sobheti. Bhariyāpissa bhaddakāpiḷānī nāma ahosīti.

::hangnum
16\.
::

::gatha1
Datvā pureko vipine caranto,
::

::gatha2
Paccekabuddhassanuvātamattaṃ;
::

::gatha3
Katvā saraṭṭhaṃ kurudīpasobhaṃ,
::

::gathalast
Mahānubhāvo vasudhā dhiposi.
::

::hangnum
17\.
::

::gatha1
Tumheca bhonto khalu sīlavante,
::

::gatha2
Dadātha dānāni anappakāni;
::

::gatha3
Taṃ vo patiṭṭhāca bhavantarasmiṃ,
::

::gathalast
Cintāmaṇiṃ kappataruṃva sāranti.
::

::centre
Nandiyarājassa vatthuṃ pathamaṃ.
::

#### 12. Aññataramanussassa vatthumhi ayamānupubbīkathā

Amhākaṃ bhagavati parinibbute pāṭaliputtasamīpe aññatarasmiṃ gāme aññataro duggatamanusso vasati, so panekadivasaṃ aññataraṃ gāmaṃ gacchanto dve sāṭake nivāsetvā mahantaṃ aṭaviṃpāpuṇi, tadevaṃ gacchantaṃ disvā etassa vatthaṃ gaṇhissāmīti eko coro anubandhi, so dūratova āgacchantaṃ coraṃ disvā cintesi, ahametasmā palāyituṃ vā tena saddhiṃyujjhituṃ vā na sakkomi, ayamāgantvā avassaṃ anicchantassāpi me vatthaṃ gaṇhissati. Mayāpissa niratthakena harituṃ na sakkā, dānavasenassa dassāmīti sanniṭṭhāna makāsi, atha coro āgantvā vatthakaṃ parāmasi, atha so puriso cittaṃ pasādetvā imaṃ mama vatthadānaṃ bhavabhogasukhatthāya paccayo hotūti vatthaṃ datvā ducchāditattā mahāmaggaṃ pahāya aññena jaṅghāmaggena gacchanto āsivisena daṭṭho kālaṃ katvā himavantappadese {pb:M:0.0053} dvādasayojanike kanakavimāne nekaccharāsahassaparivuto nibbatti. Vimānaṃ panassa parivāretvā tiyojanike ṭhāne kapparukkhā nibbattiṃsu, so mahantaṃ dibbasampattiṃ disvā somanassaṃ pavedento āha.

::hangnum
1\.
::

::gatha1
Pariṇāmitamattena, dānassa sakasantakaṃ;
::

::gathalast
Dadāti vipulaṃ bhogaṃ, dibbamissariyaṃ varaṃ.
::

::hangnum
2\.
::

::gatha1
Dvādasayojanubbedhaṃ, duddikkhaṃ cakkhumūsanaṃ;
::

::gathalast
Kūṭā gāravarupetaṃ, sabbasovaṇṇayaṃ subhaṃ.
::

::hangnum
3\.
::

::gatha1
Mama puññena nibbattaṃ, nekarāgaddhajākulaṃ,
::

::gathalast
Tatheva parisuddhehi, vitānehi ca laṅkataṃ.
::

::hangnum
4\.
::

::gatha1
Pāsādapariyantamhi, dibbavatthāni lambare;
::

::gathalast
Vāteritā te sobhanti, avhentāva sudhāsino.
::

::hangnum
5\.
::

::gatha1
Pāsādassa samantā me, bhūmibhāge tiyojane;
::

::gathalast
Icchiticchitadātāro, jātāsuṃ surapādapā.
::

::hangnum
6\.
::

::gatha1
Tattha naccehi gītehi, vādehi turiyehi ca;
::

::gathalast
Ne kaccharāsahassehi, modāmi bhavane mama.
::

::hangnum
7\.
::

::gatha1
Na sammā dinnavatthassa, akkhette phalamī disaṃ;
::

::gathalast
Khette sammā dadantassa, ko phalaṃ vaṇṇayissatīti.
::

::hangnum
8\.
::

::gatha1
Evaṃ vidhampi kusalaṃ manujo karitvā,
::

::gatha2
Pappoti dibbavibhavaṃ munivaṇṇanīyaṃ;
::

::gatha3
Mantvāna bho dadatha dānavaraṃ susīle,
::

::gathalast
Saddhāya suddhamanasāssa visesabhāgīti.
::

::centre
Aññataramanussassa vatthuṃ dutiyaṃ.
::

#### 13. Visamalomakumārassa vatthumhi ayamānupubbīkathā

Atīte {pb:M:0.0054} kira imasmiṃ jambudīpe kassapo nāma sammāsambuddho pāramiyo pūretvā sabbaññutaṃ patto lokassa dukkhāpanudo sukhāvaho paṭivasati lokaṃ nibbāṇamahānagaravare paripūrento. Tasmiṃ samaye aññataro puriso satthu dhammadesanaṃ sutvā pasanno bhikkhusaṅghassa dānaṃ dento sīlaṃ rakkhanto uposathakammaṃ karonto nānāvidhāni puññakammāni katvā suttappabuddhoviya gantvā devaloke nibbatti sabbaratanamaye dibbavidhāne devaccharāsahassaparivuto. Tattha yāvatāyukaṃ ṭhatvā tato cuto amhākaṃ bhagavati parinibbute jambudīpe pāṭaliputtanagare āṇācakkavattidhammāsokamahānarindassa aggamahesiyā kucchimhi nibbatti. Tassa nāmaṃ karonto sīse lomaṃ visamaṃ hutvā jātatthā visamalomakumāroti sañjāniṃsu. So kamena viññutaṃ patto balasampanno ahosi. Mahāthāmo abhirūpoca ahosi. Dassanīyo pāsādiko yasaparivārasampanno paṭivasati. Tato aparena samayena dhammāsokamahānarindo caturāsītisahassarājaparivuto anantabalavāhano kī ḷā pa ro himavantaṃ gantvā yathābhirantaṃ kīḷitvā āgacchanto candabhāgaṃ nāma gaṅgaṃ sampāpuṇi. Sā pana yojanavitthatā tigāvutagambhīrā ahosi. Tadā sā adhunāgatehi oghehi mahāpheṇasamākulā bahūmiyo ubhokūle uttarantī mahāvegā {note:mahāvegāgacchantī itisabbattha} gacchanti. Tadā rājā gaṅgaṃ disvā ko nāmettha puriso evaṃvidhaṃ mahāgaṅgaṃ tarituṃ samattho bhavissatīti āha. Taṃ sutvā visamaloma kumāro āgantvā vanditvā ahaṃ deva gaṅgaṃ taritvā gantuñca āgantuñca sakkomīti āha. Rājā sādhūti sampaṭicchi. Atha kumāro gāḷhaṃ nivāsetvā makaradantiyā {pb:M:0.0055} kese bandhitvā gaṅgākūle ṭhito aṭṭhārasahatthaṃ abbhuggantvā usabhamattaṭṭhāne patitvā taritu mārabhi. Tato caṇḍasotaṃ chinditvā taranto gamanā gamanakāle gaṇhanatthāya āgate caṇḍasuṃsumāre pāṇinā paharitvā cuṇṇavicuṇṇaṃ karonto vīsasataṃ māretvā uttāretvā talamuggamma rājānaṃ vanditvā aṭṭhāsi. Rājā taṃ kāraṇaṃ disvā bhayappatto eso kho maṃ māretvā rajjampi gahituṃ samattho. Etaṃ māretuṃ vaṭṭatīti cintetvā nagaraṃ sampatto kumāraṃ pakkosāpetvā amacce āha. Imaṃ bhaṇe bandhanāgāre karothāti. Te tathā kariṃsu, athassa bandhanāgāre vasantassa cattāro māsā atikkantā. Tato rājā catumāsaccayena dīghato saṭṭhihatthappamāṇe saṭṭhiveḷukalāpe āharāpetvā gaṇṭhiyo sodhāpetvā anto ayosāraṃ pūretvā rājaṅgaṇe ṭhapāpetvā visamalomakumāraṃ bandhanāgārato āhārāpetvā {note:āṇāpetvā itisabbattha} amacce evamāha. Bhaṇe svāyaṃ kumāro iminā khaggena ime veḷukalāpe caturaṅgulaṃ katvā chindatu. No ce chindituṃ sakkoti. Taṃ mārethāti āha, taṃ sutvā kumāro ahaṃ bandhanāgāre ci ra vu ttho jighacchāpīḷito āhārena kilamiṃ, yannūnāhaṃ āhāraṃ bhuñcitvā chindeyyanti. Te natthi dāni tuyhaṃ āhāranti āhaṃsu. Tenahi pokkharaṇiyā pānīyaṃ pivissāmīti āha. Te sādhūti pokkharaṇiṃ nesuṃ. Kumāro pokkharaṇiṃ otaritvā nahāyitvā nimuggo yāvadatthaṃ kalalaṃ bhuñcitvā pānīyaṃ pivitvā uṭṭhāya asipattaṃ gahetvā mahājanānaṃ {note:mahājanānaṃpassantameva itisabbattha} passantānameva aṭṭhāsītihatthaṭṭhānaṃ ākāsaṃ ullaṅghitvā sabbaveḷukalāpe caturaṅgulamattena khaṇḍākhaṇḍaṃ kurumāno otaritvā mūle thūlaayasalākaṃ patvā kiṇīti saddaṃ sutvā asipattaṃ vissajjetvā rodamāno aṭṭhāsi. Tato rājapurisehi kimattaṃ rodasīti vutte {pb:M:0.0056} ettakānaṃ purisānamantare mayhaṃ ekopi suhado natti. Sace bhaveyya, imesaṃ veḷukalāpānamantare ayo sāraṃ atthibhāvaṃ katheyya, ahaṃ pana jānamāno ime veḷu kalāpe aṅgulaṅgulesu chindeyyanti āha. Tato rājā kumārena katakammaṃ oloketvā pasanno uparājaṭṭhānaṃ bahuñca vibhavaṃ dāpesi, evamassa balasampattilābho nāma na jātigottakulapadesādīnaṃ balaṃ. Na pāṇātipātādiduccaritānaṃ balaṃ. Kassetaṃ balanti. Kassapasammāsambuddhakāle bhikkhusaṅghassa dinnadānādisucaritakammavipākaṃ. Tena vuttaṃ.

::hangnum
1\.
::

::gatha1
Kassapassa munindassa, kāle aññataro naro;
::

::gathalast
Sambuddhamupasaṃkamma, sutvā dhammaṃ sudesitaṃ.
::

::hangnum
2\.
::

::gatha1
Paṭiladdhasaddho hutvā, sīlavantāna bhikkhunaṃ;
::

::gathalast
Madhurannapāne pacure, adāsi sumano tadā.
::

::hangnum
3\.
::

::gatha1
Adāsi cīvare patte, tatheva kāyabandhane;
::

::gathalast
Adā khīrasalākañca, bahū kattarayaṭṭhiyo.
::

::hangnum
4\.
::

::gatha1
Adā supassayaṃ dānaṃ, mañcapīṭhādikaṃ tathā;
::

::gathalast
Pāvāra kambalādīni, adā sītanivāraṇe.
::

::hangnum
5\.
::

::gatha1
Adā bhesajjadānāni, ārogyatthāya bhikkhunaṃ;
::

::gathalast
Evaṃ nānāvidhaṃ puññaṃ, katvāna tidivaṃ gato.
::

::hangnum
6\.
::

::gatha1
Tattha dibbavimānamhi, uppanno so mahiddhiko;
::

::gathalast
Devaccharāparivuto, devasenāpurakkhato.
::

::hangnum
7\.
::

::gatha1
Dibbehi naccagītehi, dibbavāditatantihi;
::

::gathalast
Modamāno anekehi, dibbasampattiyā saha.
::

::hangnum
8\.
::

::gatha1
Yāvatāyuṃ tahiṃ ṭhatvā, jambudīpe manorame;
::

::gathalast
Pure pāṭaliputtamhi, dhammāsokassa rājino.
::

::hangnum
9\.
::

::gatha1
Putto {pb:M:0.0057} hutvāna nibbatti, mahāthāmo mahābalo;
::

::gathalast
Mahāyaso mahābhogo, āsi buddhādimāmako.
::

::hangnum
10\.
::

::gatha1
Kātabbaṃ kusalaṃ tasmā, bhavasampatti micchatā;
::

::gathalast
Pāletabba matho sīlaṃ, bhāvetabbañca bhāvananti.
::

Tato kumāro uparājaṭṭhānaṃ labhitvā sampattiṃanubhavamāno moggaliputtatissattheramādiṃ katvā mahābhikkhusaṅghassa cīvarapiṇḍapātasenāsanagilānapaccayadānā divasena sakkāraṃ katvā sīlaṃ rakkhitvā uposathakammaṃ katvā āyupariyosāne yathākammaṃ gatoti.

::hangnum
11\.
::

::gatha1
Evaṃvidhaṃ sucaritaṃ sumano karitvā,
::

::gatha2
Bhāgissa nekavibhavassa bhavābhavesu;
::

::gatha3
Tumhepi bho sucaritaṃ vibhavānurūpaṃ,
::

::gathalast
Katvāna nibbutipadaṃ karagaṃ karothāti.
::

::centre
Visamalomakumārassa vatthuṃ tatiyaṃ.
::

#### 14. Kañcanadeviyā vatthumhi ayamānupubbīkathā

Jambudīpe kira devaputtanagaraṃ nāma dassanīyaṃ ekaṃ nagaraṃ ahosi. Tasmiṃ samaye manussā yebhuyyena pattamahaṃ nāma pūjaṃ karonti, bhagavatā paribhuttapattaṃ gahetvā katānekapūjāvidhānā ussavaṃ karonti. Taṃ pattamahanti vuccati. Tasmiṃ samaye devaputtanagare rājā sabbaratanamayaṃ rathaṃ sabbālaṅkārehi alaṅkārāpetvā kumudapattavaṇṇe cattāro sindhave yojetvā susikkhitasippācariyehi sattaratanapariniṭṭhite asītihatthaveḷagge satthunā paribhuttaṃ selamayapattaṃ muttājālādīhi alaṅkaritvā veḷaggaṃ āropetvā veḷuṃ {pb:M:0.0058} rathe ṭhapāpetvā nagaraṃ devanagaraṃ viya alaṅkaritvā dhajapatākādayo ussāpetvā toraṇaggha kapantiyoca puṇṇaghaṭadīpamālādayoca patiṭṭhāpetvā anekehi pūjāvidhānehi nagaraṃ padakkhiṇaṃ kāretvā nagaramajjhe susajjitaratanamaṇḍape pattadhātuṃ ṭhapetvā sattame divase mahādhammasavaṇaṃ kārāpesi. Tadā tasmiṃ janapade bahū manussāca devatāca yakkharakkhasanāgasupaṇṇādayoca manussavesena yebhuyyena taṃ samāgamaṃ otaranti, evamacchariyaṃ taṃ pūjāvidhānaṃ ahosi.

Tadā eko nāgarājā uttamarūpadharaṃ agatapubbapurisaṃ ekaṃ kumārikaṃ dhammaparisantare nisinnaṃ disvā tassā paṭibaddhacitto anekākārehi taṃ yā ci tvā tassā aladdhamāno kujjhitvā nāsāvātaṃ vissajjesi imaṃ māressāmīti. Taṃ tassā saddhābalena kiñci upaddavaṃ kātuṃ samattho nāhosi. Athassā nāgo pādato paṭṭhāya yāvasakalasarīraṃ bhogena veṭhetvā sīse phaṇaṃ katvā bhāyāpento aṭṭhāsi. Anaññavihitāya tāya dhammasavaṇabalena aṇumattampi dukkhaṃ nāhosi. Pabhātāya rattiyā taṃ disvā manussā kimetanti kāraṇaṃ pucchiṃsu, sāpi tesaṃ kathetvā evaṃ saccakiriyamakāsi. Tathāhi.

::hangnum
1\.
::

::gatha1
Brahmacārī ahosāhaṃ, sañjātā idha mānuse;
::

::gathalast
Tena saccena maṃ nāgo, khippameva pamuñcatu.
::

::hangnum
2\.
::

::gatha1
Kāmāturassa nāgassa, nokāsamakariṃyato;
::

::gathalast
Tena saccena maṃ nāgo, khippameva muñcatu.
::

::hangnum
3\.
::

::gatha1
Visavātena khittassa, kupitassoragassahaṃ;
::

::gathalast
Akuddhā tena saccena, so maṃ khippaṃ pamuñcatu.
::

::hangnum
4\.
::

::gatha1
Saddhammaṃ suṇamānāhaṃ, garugāravabhattiyā;
::

::gathalast
Assosiṃ tena saccena, khippaṃ nāgo pamuñcatu.
::

::hangnum
5\.
::

::gatha1
Akkharaṃvā {pb:M:0.0059} padaṃvāpi, avināsetvāva ādito;
::

::gathalast
Assosiṃ tena saccena, khippaṃ nāgo pamuñcatūti.
::

Saccakiriyāvasāne nāgarājā tassā atīva pasanno bhogaṃ viniveṭhetvā phaṇasataṃ māpetvā taṃ phaṇagabbhe nisīdāpetvā bahūhi nāgamānavakehi saddhiṃ udakapūjaṃ nāma pūja makāsi, taṃ disvā bahū nagaravāsino acchariyabbhutajātā aṭṭhārasakoṭidhanena pūja makaṃsu. Tathāhi.

::hangnum
6\.
::

::gatha1
Natthi saddhāsamo loke, suhado sabbakāmado;
::

::gathalast
Passathassā balaṃ saddhā, pūjentevaṃ naro ragā.
::

::hangnum
7\.
::

::gatha1
Idha lokeva sālattha, bhavabhoga manappakaṃ;
::

::gathalast
Tasmā saddhena kātabbaṃ, ratanattayagāravanti.
::

Athevaṃ sā paṭiladdhamahāvibhavā yāvajīvaṃ komāriya brahmacāriṇī hutvā āyupariyosāne kālaṃ katvā tasmiṃyeva nagare rañño aggamahesiyā kucchimhi paṭisandhiṃ gaṇhitvā dasamāsaccayena mātukucchito nikkhami. Nikkhantadivase panassā sakaladevaputtanagare ratanavassaṃ vassi. Tenassā kañjanadevīti nāmaṃ kariṃsu. Samantapāsādikā ahosi. Abhirūpā devaccharapaṭibhāgā. Mukhato uppalagandho vāyati. Sarīrato candanagandho vāyati. Sakalasarīrato bālasuriyo viya raṃsiyo nicchārentī caturatanagabbhe padīpakiccaṃ nāma natthi. Sabbo gabbho sarīrā lokena eko bhāso hoti, tassā rūpasampatti sakalajambudīpe pākaṭā ahosi. Tato sakalajambudīpavāsī rājāno tassā atthāya piturañño paṇṇākārāni pahiṇiṃsu. Sā pana pañcakāme ananulittā pitaraṃ anujānāpetvā bhikkhunū passayaṃ gantvā pabbajitvā vipassanaṃ vaḍḍhetvā saha paṭisambhidāhi arahattaṃ pāpuṇīti.

::hangnum
8\.
::

::gatha1
Sutvāna {pb:M:0.0060} sādaravasena kumārikevaṃ;
::

::gatha2
Dhammañhi sīlamamalaṃ paripālayantī;
::

::gatha3
Laddhāna nekavibhavaṃ vibhavaṃ payātā,
::

::gathalast
Mā bho pamajjatha sadā kusalappayogeti.
::

::centre
Kañcanadeviyā vatthuṃ catutthaṃ.
::

#### 15. Byagghassa vatthumhi ayamānupubbīkathā

Jambudīpe cūlaraṭṭhā sanne bārāṇasīnagare ekaṃ paṃsupabbataṃ vinivijjhitvā mahāmaggo hoti, tattha vemajjhe eko byaggho attano andhapitaraṃ pabbataguhāyaṃ katvā posento vasati. Tasseva pabbatassa vanadvāre tuṇḍilo nāma eko suvapotako rukkhasmiṃ vasati. Te ubhopi aññamaññaṃ piyasahāyā ahesuṃ, tasmiṃ samaye paccantagāmavāsī eko manusso attano mātugāmena saddhiṃ kalahaṃ katvā bārāṇasiṃ gacchanto taṃ vanadvāraṃ sampāpuṇi. Atha suvapotako parihīnattabhāvaṃ dukkhitaṃ taṃ disvā kampamānahadayo taṃ pakkositvā bho kuhiṃ gacchasīti āha, tena parakhaṇḍaṃ gacchāmīti vutte tuṇḍilo bho imasmiṃ vanakhaṇḍamajjhe eko byaggho vasati. Kakkhalo pharuso sampattasampatte māretvā khādati. Mā tvaṃ tena gacchāti āha. Svāyaṃ dubbhago manusso hitakāmassa tassa vacanaṃ anādiyitvā gacchāmevāti āha. Tuṇḍilo tenahi samma yadi anivattamāno gacchasi. Eso byaggho mama sahāyo. Me vacanaṃ tava santikā sutvā na gaṇhātīti. Tassa taṃ anādiyanto so suvarāje paduṭṭhacitto muggarena paharitvā māretvā araṇiṃ aggiṃ katvā maṃsaṃ khādi. Asappurisasaṃsaggo nāme sa idha lokaparalokesu dukkhāvahoyeva. Tathāhi.

::hangnum
1\.
::

::gatha1
Mayā {pb:M:0.0061} kataṃ mayhamidaṃ, iti vessānaraṃ naro;
::

::gathalast
Samāliṅgati sappemo, dahatevassa viggahaṃ.
::

::hangnum
2\.
::

::gatha1
Madhukhīrādidānena, pemasā paripālito;
::

::gathalast
Sorago kupitovassa, ḍasatevassa viggahaṃ.
::

::hangnum
3\.
::

::gatha1
Evaṃ nihīnajaccena, pāpena akataññunā;
::

::gathalast
Narā dhamena dīnena, katopi khaṇasaṅgamo.
::

::hangnum
4\.
::

::gatha1
Asādhuko ayaṃtevaṃ, jānamānena jantunā;
::

::gathalast
Muhuttampi na kātabbo, saṅgamo so anatthadoti.
::

Tato so asappuriso maṃsaṃ khāditvā gacchanto vanakhaṇḍamajjhaṃ sampāpuṇi. Atha byaggho taṃ disvā mahānādaṃ karonto gahaṇatthāya uṭṭhāsi. So byagghaṃ disvā bhayappatto tuṇḍilassa vacanaṃ saritvā ahaṃ bho tava sahāyatuṇḍilassa santikā āgatomhīti āha, taṃ sutvā byaggho attamano ehi sammāti taṃ pakkositvā attano vasanaṭṭhānaṃ netvā khāditabbāhārena taṃ santappetvā pitusantike nisīdāpetvā puna vanakhaṇḍa magamāsi. Athassa pitā puttassa gatakāle tena saddhiṃ sallapanto tassa vacanānusārena tuṇḍilaṃ māretvā khāditabhāvaṃ aññāsi. Tato so puttassa āgatakāle tava sahāyo tena māritoti āha. Taṃ sutvā byaggho anattamano vegena tassa vasanaṭṭhānaṃ gantvā samma tuṇḍilāti saddaṃ katvā apassanto luñcitapattaṃcassa disvā nissaṃsayaṃ tena mārito me sahāyoti socanto paridevanto āgañchi. Atha so asappuriso tasmiṃ tattha gate tassa pitaraṃ pāsāṇena paharitvā māretvā byagghaṃca dāni māressāmīti byagghāgamanamaggaṃ olokento nilīno aṭṭhāsi. Tasmiṃ khaṇe byagghopi āgañchi. So tassā gatakāle tassa tejena bhīto gantvā {pb:M:0.0062} jīvitaṃ me sāmi dehīti pādamūle urena nipajji, byaggho pana tena katakammaṃ disvā tasmiṃ cittaṃ nibbāpetvā mama sahāyassa sāsanamādāyāgatassa dubbhituṃ na yuttanti cintento taṃ samassāsetvā gaccha sammāti sukhaṃ pesesi. Evañhi sappurisasamāgamo nāma idha lokaparalokesu sukhāvahoyeva, vuttaṃhi.

::hangnum
5\.
::

::gatha1
Sabbhireva samāsetha, sabbhi kubbetha santhavaṃ;
::

::gathalast
Sabbattha santhavo tena, seyyo hoti na pāpiyo.
::

::hangnum
6\.
::

::gatha1
Sukhāvaho dukkhanudo, sadā sabbhi samāgamo;
::

::gathalast
Tasmā sappuriseheva, saṅgamo hotu jantunaṃ.
::

Tato so byaggho tena mettacittānubhāvena kālaṃ katvā sagge nibbattoti.

::hangnum
7\.
::

::gatha1
Evaṃvidhopi pharuso paramaṃsabhojī;
::

::gatha2
Byaggho dayāyupagato sugatiṃ sumedho;
::

::gatha3
Tasmā karotha karuṇaṃ satataṃ janānaṃ,
::

::gathalast
Taṃ vo dadāti vibhavañca bhavesu bhoganti.
::

::centre
Byagghassa vatthuṃ pañcamaṃ.
::

#### 16. Phalakakhaṇḍadinnassa vatthumhi ayamānupubbīkathā

Sāvatthiyaṃ kireko manusso uttarāpathaṃ gacchāmīti addhānamaggapaṭipanno gimhānamāse majjhaṇhe bahalātapena kilanto hutvā rukkhacchāyaṃ pavisitvā tambulaṃ khādanto phalake nisīdi. Atha uttarāpathenāgacchānto eko tatheva ātapena kilanto āgantvā purimassa santike nisīditvā bho pānīyaṃ atthīti pucchi. Itaro pānīyaṃ natthīti āha. Athassa {pb:M:0.0063} so mayhampi bho tambulaṃ dehi pipāsitomhiti vatvāpi na labhi. Catukahāpaṇena ekaṃ tambulapaṇṇaṃ kiṇitvā laddho tattheva nisīditvā khāditvā pipāsaṃ vinodetvā tena upakārena tassa sinehaṃ katvā attano gamanaṭṭhāna magamāsi, athā parabhāge so paṭṭanaṃ gantvā nāvāya vaṇijjatthāya gacchanto samuddamajjhaṃ pāpuṇi. Tato sattame divase nāvā bhijji. Manussā macchakacchapānaṃ bhakkhā jātā. So eva puriso arogo hutvā ekaṃ phalakakhaṇḍaṃ ure katvā samuddaṃ tarati. Athe taropi tatheva nāvāya bhinnāya seso hutvā samuddaṃ taranto purimena samāgami. Atha te sattadivasaṃ samudde tarantā aññamaññaṃ sañjāniṃsu. Tesu kahāpaṇe datvā tambulaṃ gahito ekaṃ phalakakhaṇḍaṃ ure katvā tarati. Itarassetaṃ natthi. Atha so kahāpaṇe gahetvā dinnatambulamattasso pakāraṃ saritvā attano phalakakhaṇḍaṃ tassa adāsi. So tasmiṃ sayitvā taranto taṃ pahāya agamāsi, aparo anādhārakena taranto ossaṭṭhaviriyo udake osīditumārati. Tasmiṃ khaṇe samudde adhivatthā maṇimekhalā nāma devadhītā osīdantaṃ taṃ disvā sappurisoti tassa guṇānussarantī vegenā gantvā taṃ attano ānubhāvena samuddatīraṃ pāpesi. Itaraṃpi sā etasseva guṇānubhāvena tīraṃ pāpesi. Atha phalakenotiṇṇapuriso taṃ disvā vimhito kathaṃ purato ahosi sammāti pucchi. So na jānāmi. Apica kho sukheneva tīraṃ pattosmīti āha. Atha devadhītā dissamānakasarīreneva attanā ānītabhāvaṃ ārocentī āha.

::hangnum
1\.
::

::gatha1
Yo mātaraṃ pitaraṃvā, dhammena idha posati;
::

::gathalast
Rakkhanti taṃ sadā devā, samudde vā thalepi vā.
::

::hangnum
2\.
::

::gatha1
Yo ce buddhañca dhammañca, saṃghañca saraṇaṃ gato;
::

::gathalast
Rakkhanti taṃ sadā devā, samudde vā thalepi vā.
::

::hangnum
3\.
::

::gatha1
Pañcavidhaṃ {pb:M:0.0064} aṭṭhavidhaṃ, pātimokkhañca saṃvaraṃ;
::

::gathalast
Pāleti yo taṃ pālenti, devā sabbattha sabbadā.
::

::hangnum
4\.
::

::gatha1
Kāyena vācā manasā, sucarittaṃ caratī dha yo;
::

::gathalast
Pālenti taṃ sadā devā, samudde vā thalepi vā.
::

::hangnum
5\.
::

::gatha1
Yo sappurisadhammesu, ṭhito dha katavediko;
::

::gathalast
Pālenti taṃ sadā devā, samudde vā thalepi vā.
::

::centre
Tato so āha.
::

::hangnum
6\.
::

::gatha1
Neva dānaṃ adāsāhaṃ, na sīlaṃ paripālayiṃ;
::

::gatha2
Kena me puññakammena, mamaṃ rakkhanti devatā;
::

::gathalast
Pucchāmi saṃsayaṃ tuyhaṃ, taṃ me akkhāhi devateti.
::

::centre
Devatā āha.
::

::hangnum
7\.
::

::gatha1
Agādhā pārage bhīme, sāgare duritā kare;
::

::gathalast
Bhinnanāvo taranto tvaṃ, hadaye katvā kaliṅgaraṃ.
::

::hangnum
8\.
::

::gatha1
Ṭhatvā sappurise dhamme, attāna manavekkhiya;
::

::gathalast
Khaṇasanthavassa purisassa, adāsi phalakaṃ sakaṃ.
::

::hangnum
9\.
::

::gatha1
Taṃ tuyhaṃ mittadhammañca, dānañca phalakassa te;
::

::gathalast
Patiṭṭhāsi samuddasmiṃ, evaṃ jānāhi mārisāti.
::

Evañca vatvā sā te dibbāhārena santappetvā dibbavatthālaṅkārehi alaṅkaritvā attano ānubhāvena sāvatthinagareyeva te patiṭṭhāpesi. Tato paṭṭhāya tameva ārammaṇaṃ katvā te dānaṃ dadantā sīlaṃ rakkhantā uposathakammaṃ karontā āyupariyosāne saggaparāyaṇā ahesuṃ.

::hangnum
10\.
::

::gatha1
Evaṃ parittakusalenapi sāgarasmiṃ,
::

::gatha2
Sattā labhanti saraṇaṃ khalu devatāhi;
::

::gatha3
Tumhepi sappurisataṃ na vināsayantā,
::

::gathalast
Mā bho pamajjatha sadā kusalappayogeti.
::

::centre
Phalakakhaṇḍadinnassa vatthuṃ chaṭṭhamaṃ.
::

#### 17. Corasahāyassa vatthumhi ayamānupubbīkathā

Amhākaṃ {pb:M:0.0065} bhagavati parinibbute jambudīpe devadahanagare eko manusso dukkhito tattha tattha vicaranto paccante aññataraṃ gāmaṃ gantvā tattha ekasmiṃ kulagehe nivāsaṃ kappesi. Tattha manussā tassa yāgubhattaṃ datvā posesuṃ, tato so tattha manussehi mittasanthavaṃ katvā katipāhaṃ tattha vasitvā aññaṭṭhānaṃ gantvā aparabhāge corakammaṃ karonto jīvikaṃ kappeti. Athekadivasaṃ corentaṃ taṃ rājapurisā gahetvā rañño dassesuṃ. Rājā taṃ bandhanāgāre karothāti āṇāpesi, te taṃ bandhanāgāraṃ netvā saṅkhalikāhi bandhitvā ārakkhakānaṃ paṭipādetvā agamaṃsu, bandhanāgāre vasantassa tassa dvādasasaṃvaccharāni atikkantāni. Tato aparabhāge tassa pubbasahāyo paccantagāmavāsī manusso kenaci kammena devadaha māgato tattha tattha āhiṇḍanto bandhanāgāre baddhaṃ taṃ addasa. Disvā tassa hadayaṃ kampi, so roditvā paridevitvā kiṃ te mayā kattabbaṃ sammāti pucchi. Tato tena samma bandhanāgāre vasantassa me idāni dvādasasaṃvaccharāni atikkantāni, ettakaṃ kālaṃ dubbhojanādinā mahādukkhaṃ anubhomi. Yāvāhaṃ āhāraṃ pariyesitvā bhuñjitvā āgamissāmi. Tāva maṃ ito muñcanupāyaṃ jānāhīti vutte so sappuriso.

::hangnum
1\.
::

::gatha1
Rūpena kintu guṇasīlavivajjitena,
::

::gatha2
Micchālayassa kitavassa dhiyā kimatthaṃ;
::

::gatha3
Dānā dicāgavigatena dhanena kiṃ vā;
::

::gathalast
Mittena kiṃ byasanakālaparammukhenāti.
::

Evañca pana vatvā sādhu samma karomi te vacananti ārakkhakānaṃ santikaṃ gantvā bhonto yāveso bhattaṃ bhuñjitvā āgacchati. Tāvāhaṃ tassa pāṭibhogo bhavissāmi. Vissajjetha {pb:M:0.0066} nanti āha, tehi na sakkā bho etaṃ vissajjetuṃ, api ca kho yāvāyaṃ āgacchati. Tāva tvaṃ ayasaṅkhalikāya baddho nisīdissasi, evaṃ taṃ vissajjessāma, no ce na sakkāti āhaṃsu, so evampi hotu sammāti vatvā tassa pādato saṅkhalikaṃ muñcitvā attano pāde katvā bandhanāgāraṃ pavisitvā itaraṃ muñcāpesi. Sopi asappuriso bandhanā mutto na puna taṃ ṭhāna magamāsi, aho akataññuno pakatiṃ ñātuṃ bhāriyaṃ. Yathāha.

::hangnum
2\.
::

::gatha1
Vāripūre yathā sobbhe, nevanto visamaṃ samaṃ;
::

::gathalast
Paññāyatevaṃsādhussa, bhāvaṃ manasi sambhavaṃ.
::

::hangnum
3\.
::

::gatha1
Bhāsanti mukhato ekaṃ, cintenti manasā paraṃ;
::

::gathalast
Kāyenekaṃ karontevaṃ, pakatāyamasādhunaṃ.
::

::hangnum
4\.
::

::gatha1
Tesaṃ yo bhāvamaññāsi, sova paṇḍitajātiko;
::

::gathalast
Bahussutopi soyeva, paracittavidūpi so.
::

Athassa bandhanāgāre vasantassa dvādasasaṃvaccharāni atikkantāni. Ettakaṃ kālaṃ jighacchāpīḷitena tena āhārattāya paro na yācitapubbo, anucchiṭṭhāhāraṃ labhanadivasato alabhanadivasāyeva bahutarā honti, atha dvādasasaṃvaccharātikkame rañño putto nibbatti. Tadā rājā attano vijite sabbabandhanāgārāni vivarāpesi. Antamaso migapakkhinopi bandhanā muñcāpesi. Dvāre vivaṭamatteyeva bandhanāgāre manussā icchiticchitaṭṭhānaṃ agamaṃsu. So panekova tehi saddhiṃ agantvā ohīyi. Ārakkhakehi tvaṃ bho kasmā na gacchasīti vutte ahaṃ bho paññātabhāvena idāni na gamissāmi. Atīva parihīnagattosmi. Andhakāre gamissāmīti vatvā andhakāre āgate nikkhamma antonagare vissāsikānaṃ abhāvena kuto āhāraṃ labhissāmīti cintento nikkhamma rattandhakāre āmakasusāna {pb:M:0.0067} magamāsi. Etthāhāraṃ labhissāmīti. Tattha so adhunā nikkhittamatamanussaṃ disvā manussaṭṭhinā maṃsaṃ chinditvā sīsakapāle pakkhipitvā tīhi manussasīsehi katauddhane ṭhapetvā citakato omukkaalātehi aggiṃ katvā susānaṃ nibbāpanatthāyā bhataudakena manussaṭṭhinā ālolento maṃsaṃ pacitvā otāretvā sākhābhaṅgena hirikopīṇaṃ paṭicchādetvā nivatthapilokikaṃ vātāvaraṇaṃ katvānisīdi. Tasmiṃ khaṇe tattha pippalīrukkhe adhivatthā devatā tassa taṃ kiriyaṃ disvā pucchissāmi tāva nanti taṃ upasaṅkamitvā evamāha. Bho tvaṃ ghanataratimirākule mahārattiyaṃ tattha tattha vikiṇṇanaraṭṭhisamākiṇṇe soṇasigālādikuṇapādakākule manussamaṃsabhakkhayakkharakkhasākule tattha tattha pajjalantānekacitakabhayānake susāne manussamaṃsaṃ pacitvā kiṃkarosīti pucchantī āha.

::hangnum
5\.
::

::gatha1
Rattandhakāre kuṇapādakehi,
::

::gatha2
Samākule sīvathikāya majjhe;
::

::gatha3
Manussamaṃsaṃ pacasī dha sīse,
::

::gathalast
Vadehi kiṃ tena payojanaṃ teti.
::

::centre
Atha so āha.
::

::hangnum
6\.
::

::gatha1
Na yāgahetu na ca dānahetu,
::

::gatha2
Susānamajjhamhi pacāmi maṃsaṃ;
::

::gatha3
Khudāsamaṃ natthi narassa aññaṃ,
::

::gathalast
Khudāvināsāya pacāmimambhoti.
::

Tato devatā taṃ tathā hotu, iminā pilotikena vātāvaraṇaṃ karosi. Kimatthametanti pucchantī.

::hangnum
7\.
::

::gatha1
Nivatthasākho {pb:M:0.0068} hirisaṃvarāya,
::

::gatha2
Pilotikaṃ tattha pasārayanto;
::

::gatha3
Karosi vātāvaraṇañca samma,
::

::gathalast
Kimatthametaṃ vada pucchito meti.
::

::centre
So tassā cikkhanto āha.
::

::hangnum
8\.
::

::gatha1
Subhā subhāmissitasītavāto,
::

::gatha2
Sayaṃ acittova acittabhāvā;
::

::gatha3
Dehaṃ phusitvāna asādhukassa,
::

::gathalast
Akataññuno mittapadhaṃsakassa.
::

::hangnum
9\.
::

::gatha1
Samāvahanto yadi me sarīre,
::

::gatha2
Phusāti {note:phusātisāsaṅgatimajjadāni itikattaci} taṃ vāyu mamā visitvā;
::

::gatha3
Dukkhaṃ dadātīti visaṃva taṃ bho,
::

::gathalast
Parivajjituṃ baddhamimaṃ kucelanti.
::

::centre
Devatā āha.
::

::hangnum
10\.
::

::gatha1
Ki makāsi bho so katanāsako te,
::

::gatha2
Dhanañca dhaññaṃ tava nāsayī ca;
::

::gatha3
Mātā pitā bandhavo khetta vatthū,
::

::gathalast
Vināsitā tena vadehi kiṃ teti.
::

::centre
Tato so āha.
::

::hangnum
11\.
::

::gatha1
Yaṃ rājato hoti bhayaṃ mahantaṃ,
::

::gatha2
Sabbassa haraṇādivadhādikañca;
::

::gatha3
Akataññunā sappurisena hoti,
::

::gathalast
Ārāva so bho parivajjanīyo.
::

::hangnum
12\.
::

::gatha1
Yamatthi {pb:M:0.0069} corāribhayañhi loke,
::

::gatha2
Atho dakenāpi ca pāvakena;
::

::gatha3
Akataññunā taṃ sakalampi hoti,
::

::gathalast
Ārāva so bho parivajjanīyo.
::

::hangnum
13\.
::

::gatha1
Pāṇātipātampi adinnadānaṃ,
::

::gatha2
Parassa dārūpagamaṃ musā ca;
::

::gatha3
Majjassa pānaṃ kalahañca pesunaṃ,
::

::gathalast
Samphaṃ giraṃ dhuttajanehi {note:akkhadhuttādiyogaṃ itikatthaci} yogaṃ.
::

::hangnum
14\.
::

::gatha1
Sabbaṃ anatthaṃ asivaṃ aniṭṭhaṃ,
::

::gatha2
Apāyikaṃ {note:apāyikaṃ itikatthaci} dukkhamananta maññaṃ;
::

::gatha3
Akataññunā sappurisena hoti;
::

::gathalast
Ārāva so bho parivajjanīyoti.
::

Vatvā attanā asappurisasaṃsaggenānubhūtaṃ sabbaṃ dukkhaṃ kathesi, tato devatā ahampi bho satthuno maṅgalasuttadesanādivase imasmiṃyeva rukkhe nisinno.

::gatha1
Asevanā ca bālānaṃ, paṇḍitānañca sevanā;
::

::gathalast
Pūjā ca pūjanīyyānaṃ, etaṃ maṅgala muttamanti.
::

Gāthāya bālassa dose assosiṃti vatvā tassa pasanno taṃ attano vimānaṃ netvā nahāpetvā dibbavatthālaṅkārehi alaṅkaritvā dibbannapānaṃ datvā mahantaṃ sakkārasammānaṃ katvā attano ānubhāvena tasmiṃ nagare rajje abhisiñcāpesi. So tattha rajjaṃ karonto dānādīni puññāni katvā āyupariyosāne yathākammaṃ gatoti.

::hangnum
15\.
::

::gatha1
Evaṃ {pb:M:0.0070} asādhujanasaṅgamasannivāsaṃ,
::

::gatha2
Sañcajja sādhusucisajjanasaṅgamena;
::

::gatha3
Dānādi nekakusalaṃ paripūrayantā,
::

::gathalast
Saggā pavaggavibhavaṃ abhisambhunāthāti.
::

::centre
Corasahāyassa vatthuṃ sattamaṃ.
::

#### 18. Maruttabrāhmaṇassa vatthumhi ayamānupubbīkathā

Jambudīpe candabhāgā nāma gaṅgātīre homagāmaṃ nāma atthi. Tasmiṃ eko marutto nāma brāhmaṇo paṭivasati. Tadā so vohāratthāya takkasīlaṃ gantvā gehaṃ āgacchanto antarāmagge ekāya sālāya kuṭṭharogā turaṃ sunakhaṃ disvā tasmiṃ kāruññena nīlavallitakkambilena madditvā pāyesi. Sunakho vūpasantarogo pākatiko hutvā brāhmaṇena attano katūpakāraṃ sallakkhento teneva saddhiṃ agamāsi. Aparabhāge brāhmaṇassa bhariyā gabbhaṃ paṭilabhi, paripuṇṇagabbhāya tāya vijāyanakāle dārako tiriyampatitvā antogabbheyeva mato. Tadā taṃ satthena khaṇḍākhaṇḍikaṃ chinditvā nīhariṃsu, atha brāhmaṇo taṃ disvā nibbindahadayo gharāvāsaṃ pahāya isipabbajjaṃ pabbajitvā araññe viharati. Athassa bhariyā aññena saddhiṃ saṃvasantī ayaṃ maṃ pahāya pabbajitoti brāhmaṇe paduṭṭhacittā bho brāhmaṇaṃ mārehīti sāmikena saddhiṃ mantesi. Tesaṃ mantanaṃ sunakho sutvā brāhmaṇeneva saddhiṃ carati. Athekadivasaṃ tassā sāmiko tā pa saṃ māressāmīti dhanu kalāpaṃ gahetvā nikkhami, tadā tāpaso phalāphalatthāya araññaṃ gato. Su na kho assameyeva o hī yi. Puriso tāpasassāgamanamaggaṃ olokento gacchantare {pb:M:0.0071} nilīno acchi. Sunakho tassa pamādaṃ oloketvā dhanuno guṇaṃ khāditvā chindi. So puna guṇaṃ pākatikaṃ katvā āropesi. Evaṃ so āropitaṃ āropitaṃ khādateva, atha so pāpapuriso tāpasassāgamanaṃ ñatvā taṃ māressāmīti dhanunā saddhiṃ agamāsi. Athassa sunakho pāde ḍasitvā pātetvā tassa mukhaṃ khāditvā dubbalaṃ katvā bhuṅkāramakāsi, evañhi sappurisā attano upakārakānaṃ paccupakāraṃ karonti. Vuttañhi.

::hangnum
1\.
::

::gatha1
Upakāraṃ karonto so, sunakho katavediko;
::

::gathalast
Sattūpaghātakaṃ katvā, isino dāsi jīvitaṃ.
::

::hangnum
2\.
::

::gatha1
Tiracchānāpi jānanti, guṇamattani kataṃ sadā;
::

::gathalast
Iti utvāna medhāvī, kataññū hontu pāṇinoti.
::

Tato tāpaso sunakhassa saddenā gantvā tassa taṃ vippakāraṃ disvā kāruññena paṭijiggitvā vūpasantavaṇaṃ balappattaṃ posetvā tattheva vasanto jhānābhiññaṃ nibbattetvā āyupariyosāne brāhmalokaparāyaṇo ahosīti.

::hangnum
3\.
::

::gatha1
Sutvāna sādhu sunakhena katūpakāraṃ,
::

::gatha2
Mettiṃdisassa pakataṃ isinā ca sutvā;
::

::gatha3
Sammā karotha karuṇañca parūpakāraṃ,
::

::gathalast
Taṃ sabbadā bhavati vo bhavabhogahetūti.
::

::centre
Maruttabrāhmaṇassa vatthuṃ aṭṭhamaṃ.
::

#### 19. Pānīyadinnassa vatthumhi ayamānupubbīkathā

Jambudīpe {pb:M:0.0072} aññatarasmiṃ janapade kire ko manusso raṭṭhato raṭṭhaṃ janapadato janapadaṃ vicaranto anukkamena candabhāgānadītīraṃ patvā nāvaṃ abhiruhitvā paratīraṃ gacchati. Athāparā gabbhinitthī tāya eva nāvāya gacchati, atha nāvā gaṅgāmajjhappattakāle tassā kammajavātā caliṃsu. Tato sā vijāyitumasakkontī kilantā pānīyaṃ me detha, pipāsitāmhiti manusse yāci. Te tassā vacanaṃ asuṇantā viya pānīyaṃ nādaṃsu, atha so jānapadiko tassā karuṇāyanto {note:karuṇāyapānīyaṃ, karuṇāyantopānīyaṃ, karuṇāyatoyaṃ iticakatthaci} toyaṃ gahetvā mukhe āsiñci, tasmiṃ khaṇe sā laddhassāsā sukhena dārakaṃ vijāyi, atha te tīraṃ patvā katipayadivasena attano attano ṭhānaṃ pāpuṇiṃsu. Athāparabhāge so jānapadiko aññatarakiccaṃ paṭicca tassā itthiyā vasananagaraṃ patvā tattha tattha āhiṇḍanto nivāsanaṭṭhānaṃ alabhitvā nagaradvāre sālaṃ gantvā tattha nipajji. Tasmiṃyeva divase corā nagaraṃ pavisitvā rājagehe sandhiṃ chinditvā dhanasāraṃ gahetvā gacchantā rājapurisehi anubandhā gantvā tāyeva sālāya chaḍḍetvā palāyiṃsu. Atha rājapurisā āgantvā core apassantā taṃ jānapadikaṃ disvā ayaṃ coroti gahetvā pacchābāhaṃ gāḷhaṃ bandhitvā puna divase rañño dassesuṃ. Raññā kasmā bhaṇe corakamma makāsīti pucchito nāhaṃ deva coro, āgantukomhīti vutte rājā core pariyesitvā alabhanto ayameva coro, imaṃ mārethāti āṇāpesi. Rājapurisehi taṃ gāḷhaṃ bandhitvā āghātanaṃ nīte sā itthī taṃ tathā nīyamānaṃ disvā sañjānitvā kampamānahadayā muhuttena rañño santikaṃ gantvā vanditvā deva eso {pb:M:0.0073} na coro āgantuko muñcathetaṃ devāti āha. Rājā tassā kathaṃ asaddahanto yajjetaṃ mocetu micchasi. Tassagghanakaṃ dhanaṃ datvā muñcāpehīti, sā sāmi mama gehe dhanaṃ natthi. Apica mama sattaputtehi saddhiṃ maṃ dāsiṃ karohi, etaṃ muñca devāti āha, atha rājā tvaṃ etaṃ adhunāgatoti vadasi. Etaṃ nissāya puttehi saddhiṃ attānaṃ dāsattaṃ sāvesi. Kimeso te ñāti vā, udāhu upakārakoti pucchanto āha.

::hangnum
1\.
::

::gatha1
Kiṃte bhoti ayaṃ poso, tuvaṃ pucchāmi saṃsayaṃ;
::

::gathalast
Bhātā vā te pitā hoti, pati vā devaro tava.
::

::hangnum
2\.
::

::gatha1
Ñāti sālohito kinnu, udāhu iṇadāyako;
::

::gathalast
Athopakārako kinnu, kasmāssa desi jīvitaṃti.
::

::centre
Tato sā āha.
::

::hangnum
3\.
::

::gatha1
Eso me puriso deva, katapubbopakārako;
::

::gathalast
Atāṇamekikaṃ {note:attānamekikaṃ itikatthaci} ceso, dukkhitaṃ maraṇe ṭhitaṃ.
::

::hangnum
4\.
::

::gatha1
Vijāyitu masakkontiṃ, gabbhiniṃ dukkhavediniṃ;
::

::gathalast
Toyena maṃ upaṭṭhāsi, tenāhaṃ sukhitā tadā.
::

::hangnum
5\.
::

::gatha1
Bhaṅgakallolamālāya, uttarantaṃ mahaṇṇavaṃ;
::

::gathalast
Pahāya pātuṃ kūpassa, yāti loko pipāsito.
::

::hangnum
6\.
::

::gatha1
Tatheva vijjamānesu, janesu manujādhipa,
::

::gathalast
Ekasseva manasmiṃhi, guṇaṃ tiṭṭhati sādhukaṃ.
::

::hangnum
7\.
::

::gatha1
Pahatvāna mataṃ hatthiṃ, maṃsatthī keci jantuno;
::

::gathalast
Anubandhanti maṃsatthaṃ, sasaṃ dhāvanta mekakaṃ.
::

::hangnum
8\.
::

::gatha1
Tatheva {pb:M:0.0074} vijjamānesu, janesu manujādhipa;
::

::gathalast
Guṇavanta manubandhanti, sappurisaṃ katavedikaṃ.
::

::hangnum
9\.
::

::gatha1
Tasmā sappurise dhamme, patiṭṭhāsmi narādhipa;
::

::gathalast
Anussaranti etena, katapubbū pakārakaṃ.
::

::hangnum
10\.
::

::gatha1
Ahañca mama puttā ca, etenamha sukhāpitā;
::

::gathalast
Jīvitampi pariccajja, muccanīyo ayaṃ mayāti.
::

Tato rājā dovārikaṃ pakkositvā tampi pucchitvā adhunāgatabhāvaṃ ñatvā tassā sappurisadhamme santuṭṭho tesaṃ ubhinnampi mahantaṃ yasaṃ anuppadāsi. Te laddhayasā ta to paṭṭhāya dānādīni puññakammāni katvā saggaparāyaṇā ahesunti.

::hangnum
11\.
::

::gatha1
Dhamme patiṭṭhitamanā api mātugāmā,
::

::gatha2
Evaṃ labhanti vibhavañca pasaṃsanañca;
::

::gatha3
Dhammañca sādhucaritaṃ manasīkaronto,
::

::gathalast
Dhammesu vattatha sadā sucisajjanāti.
::

::centre
Pānīyadinnassa vatthuṃ navamaṃ.
::

#### 20. Sahāyassa pariccattajīvitakassa vatthumhi ayamānupubbīkathā

Bhagavati parinibbute sāvatthiyaṃ somabrāhmaṇo somadattabrāhmaṇoti dve brāhmaṇā vasanti. Tattha somadattabrāhmaṇena saddhiṃ somabrāhmaṇo yebhuyyena dūtaṃ kīḷati. Athekadivasaṃ somadatto somabrāhmaṇaṃ tena parājetvā tassa uttarāsaṅgañca lañchanamuddikañca gahetvā attano gehaṃ gacchanto somabrāhmaṇassa ehi gehaṃ gacchā- māti {pb:M:0.0075} āha. Tato somo nāhaṃ samma ekasāṭako hutvā antaravīthiṃ otarituṃ sakkomi. Gamanato ettheva me ṭhānaṃ varataranti āha, somadattena evaṃ sati samma imaṃ uttarāsaṅgaṃ gaṇhāti tassa taṃ datvā idāni samma ehīti vuttopi nāgacchati. Puna tena bho kasmā nāgacchasīti puṭṭho samma mama hatthe muddikaṃ apassantā me puttadārādayo mayā saddhiṃ kalahaṃ karontīti āha, atha so evaṃ sante yadā te pahoti. Tadā mayhaṃ dehīti muddikampi datvā taṃ gahetvā gehaṃ agamāsi. Atha te ettakena sahāyā ahesuṃ. Aparabhāge somadattabrāhmaṇaṃ ayaṃ paradārakammaṃ akāsīti manussā gahetvā rañño dassesuṃ. Rājā tassa rūpasampattiṃ disvā rājāṇaṃ akatvā mā bho puna evamakāsīti ovaditvā vissajjesi. Rājā naṃ yāvatatiyavāraṃ ovadanto vissajjetvā catutthevāre gacchathetaṃ āghātanaṃ netvā mārethāti āṇāpesi. Evaṃ pāpakamme niratā anekākārena ovadantāpi na sakkā nivāretuṃ. Tathāhi.

::hangnum
1\.
::

::gatha1
Soṇā ceva sigālā ca, vāyasā nīlamakkhikā;
::

::gathalast
Iccete kuṇape sattā, na sakkā te nisedhituṃ.
::

::hangnum
2\.
::

::gatha1
Tathā pāṇātipātesu, paradāre surāya ca;
::

::gathalast
Musāvādesu theyyesu, sattasattā na vāriyāti.
::

Tato rājapurisā taṃ bandhitvā pakkamiṃsu. Tadā somabrāhmaṇo somadattaṃ tathā nīyamānaṃ disvā kampamānahadayo rājapurisānaṃ santikaṃ gantvā imaṃ bho muhuttaṃ mā māretha. Yāva rājānaṃ jānāpessāmīti vatvā rañño santikaṃ gantvā vanditvā ṭhito deva mama jīvitaṃ somadattassa brāhmaṇassa dassāmi. Etaṃ muñcatha. Yadi māretukāmā, maṃ mārethāti āha. Rājā tuṇhī {note:tuṭṭho itikatthaci} ahosi, rājapurisā somadattaṃ muñcitvā {pb:M:0.0076} somabrāhmaṇaṃ āghātanaṃ netvā māresuṃ, aho kataññuno kataveditā.

::centre
Hoti cettha.
::

::hangnum
3\.
::

::gatha1
Kakūpakāra mattānaṃ, sarantā keci mānusā;
::

::gathalast
Jīvitaṃ denti somova, somadattassa attanoti.
::

So tena jīvitadānena devaloke nibbattitvā mahante kanakavimāne devaccharāsahassaparivuto dibbasampattimanubhonto paṭivasati. Tadā somadattabrāhmaṇo eso maṃ maraṇappattaṃ mocesīti vatvā tassatthāya dānaṃ datvā pattiṃ adāsi. Tāvadevassa tato bahutaraṃ devissariyaṃ ahosi devānubhāvañca. Tato so somadevo attano devissariyaṃ olokento sahāyassa attano jīvitadānaṃ addasa. Disvā attabhāvaṃ vijahitvā māṇavakavaṇṇena somadattabrāhmaṇaṃ upasaṅkamitvā paṭisanthāraṃ katvā attānaṃ devaloke nibbattabhāvaṃ pakāsetvā taṃ gahetvā attano ānubhāvena devalokaṃ netvā yathākāmaṃ sampatti manubhavāti vatvā sattāhaṃ devassariyaṃ datvā sattame divase netvā tassa geheyeva patiṭṭhāpesi. Tattha hi dibbasampatti manubhūtassa manussasampatti paṭikkulā hoti. Tato so dibbasampattimanussaranto kiso dubbalo uppaṇḍuppaṇḍukajāto ahosi. Athekadivasaṃ devaputto taṃ olokento tathā dukkhappattaṃ disvā na sakkā manussena dibbasampattimanubhavitunti icchiticchitasampattidāyakaṃ ekaṃ cintāmaṇiṃ datvā tassa bhariyampi attano ānubhāvena rūpavanthaṃ yasavantaṃ vaṇṇavantaṃ atikkantamanussitthivaṇṇaṃ akāsi, aparabhāge te jayampatikā paccakkhato diṭṭhadibbasampattivibhavā dānaṃ datvā sīlaṃ rakkhitvā sahāyadevaputtassa santikeyeva nibbattiṃsūti.

::hangnum
4\.
::

::gatha1
Mandena {pb:M:0.0077} nanditamanā upakārakena,
::

::gatha2
Pāṇampi denti sujanā iti cintayitvā;
::

::gatha3
Mittaddu mā bhavatha bho upakārakassa;
::

::gathalast
Pāsaṃsiyā bhavatha sādhujanehi niccaṃti.
::

::centre
Sahāyassa pariccattajīvitakassa vatthuṃ dasamaṃ.
::

::centre
Nandiyarājavaggo dutiyo.
::

### Yakkhavañcitavaggo

#### 21. Yakkhavañcita vatthumhi ayamānupubbīkathā

Bhagavati {pb:M:0.0079} parinibbutamhi kosalarañño kira janapade tuṇḍagāmonāma ahosi. Tattheko buddhadāso nāma manusso ‘‘yāvajīvaṃ buddhaṃ saraṇaṃ gacchāmi. Buddho me saraṇaṃ tāṇaṃ leṇaṃ parāyaṇanti’’ evaṃ jīvitapariyantaṃ buddhaṃ saraṇaṃ gato paṭivasati, tasmiṃ samaye eko janapadavāsiko tattha tattha āhiṇḍanto taṃ tuṇḍagāmaṃ patvā tasseva ghare nivāsaṃ kappesi, tassa pana jānapadikassa sarīre eko yakkho āvisitvā pīḷeti, tadā tassa gāmassa pavisanakāle yakkho buddhadāso pāsakassa guṇatejena tassa gehaṃ pavisituṃ asakkonto taṃ muñcitvā bahigāme sattāhaṃ aṭṭhāsi tassāgamanaṃ olokento. Tato so jānapadiko sattadivasaṃ tattha vasitvā sattame divase sakaraṭṭhaṃ gantukāmo gāmā nikkhami. Atha taṃ tathā nikkhantaṃ disvā yakkho aggahesi, atha so taṃ ettakaṃ kālaṃ kuhiṃgatosīti pucchi. Yakkho bho tavatthāya ettha vasantassa me sattāhaṃ atikkantanti. Tato so ko te mayā attho, kiṃ te dammīti, atha yakkhena bho ahaṃ khudāya pīḷito bhattena me atthoti vutto so evaṃ sati kasmā maṃ antogehe vasantaṃ na gaṇhīti āha. Yakkhena bho tasmiṃ ghare buddhaṃ saraṇaṃ gato eko upasako atthi, tassa sīlatejena gehaṃ pavisitumasakkonto aṭṭhāsinti vutto jānapadiko saraṇaṃ nāma kinti ajānanto kinti vatvā so saraṇaṃ aggahesīti yakkhaṃ pucchi. Yakkho ‘‘buddhaṃ saraṇaṃ gacchāmī’’ti vatvā saraṇaṃ aggahesīti āha. Taṃ sutvā jānapadiko idāni imaṃ vañcessāmīti cintetvā tenahi yakkha ahampi buddhaṃ saraṇaṃ gacchāmīti āha. Evaṃ vuttamatteyeva yakkho mahāsaddaṃ karonto bha ye na bhamanto {pb:M:0.0080} palāyi, evaṃ sammāsambuddhassa saraṇaṃ idhaloke bhayo paddava nivāraṇatthaṃ hoti, paraloke saggamokkhāvahaṃ. Tathāhi.

::hangnum
1\.
::

::gatha1
Buddhoti vacanaṃ etaṃ, amanussānaṃ bhayāvahaṃ;
::

::gathalast
Buddhabhattikajantūnaṃ, sabbadā mudamāvahaṃ.
::

::hangnum
2\.
::

::gatha1
Sabbopaddavanāsāya, paccakkhadibbamosadhaṃ;
::

::gathalast
Dibbamantaṃ mahātejaṃ, mahāyantaṃ mahabbhutaṃ.
::

::hangnum
3\.
::

::gatha1
Tasmā so dāruṇo yakkho,
::

::gatha2
Disvā taṃ saraṇe ṭhithaṃ;
::

::gatha3
Ubbiggo ca bhayappatto,
::

::gathalast
Lomahaṭṭho ca chambhīto.
::

::hangnum
4\.
::

::gatha1
Bhamanto dhāvitaṃ disvā, timirova suriyuggate,
::

::gathalast
Simbalitūlabhaṭṭhaṃva, caṇḍavātena khaṇḍitaṃ.
::

::hangnum
5\.
::

::gatha1
Yaṃ dukkhaṃ rājacorāri, yakkhapetā disambhavaṃ;
::

::gathalast
Nicchantena manussena, gantabbaṃ saraṇattayaṃti.
::

Tato jānapadiko saraṇāgamane mahāguṇaṃ mahānisaṃsaṃ oloketvā buddhe sagāravo sappemo ‘‘jīvitapariyantaṃ buddhaṃ saraṇaṃ gacchāmī’’ti saraṇaṃ gantvā teneva saraṇāgamanānubhāvena jīvitapariyosāne suttappabuddhoviya devaloke nibbattīti.

::hangnum
6\.
::

::gatha1
Disvāna evaṃ saraṇaṃ gataṃ taṃ,
::

::gatha2
Apenti yakkhāpi mahabbhayena;
::

::gatha3
Pāletha sīlaṃ saraṇañca tasmā,
::

::gathalast
Jahātha duritaṃ sugatiṃ bhajavhoti.
::

::centre
Yakkhavañcitavatthuṃ pathamaṃ.
::

#### 22. Micchadiṭṭhikassa vatthumhi ayamānupubbīkathā

Bhagavati {pb:M:0.0081} dharamāne rājagahanagare kira eko brahmabhattiko micchādiṭṭhiko paṭivasati, tattheva sammādiṭṭhikopi. Tesaṃ ubhinnampi dve puttā ahesuṃ. Te ekato kīḷantā vaḍḍhanti. Athāparabhāge guḷakīḷaṃkīḷantānaṃ sammādiṭṭhikassa putto ‘‘namo buddhayā’’ti vatvā guḷhaṃ khipanto divase divase jināti. Micchādiṭṭhikassa putto ‘‘namo brahmuno’’ti vatvā khipanto parājeti, tato micchādiṭṭhikassa putto niccaṃ jinantaṃ sammādiṭṭhikaṃ kumāraṃ disvā samma tvaṃ niccameva jināsi, kiṃ vatvā guḷaṃ khipasīti pucchi. Sohaṃ samma ‘‘namo buddhāyā’’ti vatvā khipāmīti āha. Sopi tato paṭṭhāya ‘‘namo buddhāyā’’ti vatvā khipati, atha te yebhuyyena dūte samasamāva honti. Aparabhāge micchādiṭṭhikassa putto pitarā saddhiṃ dārūnamatthāya vanaṃ gantvā sakaṭena dāruṃ gahetvā āgacchanto nagaradvārasamīpe sakaṭaṃ vissajjetvā tiṇe khādanatthāya goṇe vissajjesi, goṇā tiṇaṃ khādanto aññehi gorūpehi saddhiṃ antonagaraṃ pavisiṃsu. Athassa pitā goṇe pariyesanto sakaṭaṃ olokehīti puttaṃ nivattetvā nagaraṃ paviṭṭho ahosi, atha sāyaṇhe jāte manussā nagaradvāraṃ pidahiṃsu, tato kumāro bahinagare dārusakaṭassa heṭṭhā sayanto niddūpagato ahosi. Atha tassā rattiyā sammādiṭṭhiko ca micchādiṭṭhiko cāti dve yakkhā gocaraṃ pariyesamānā sakaṭassa heṭṭhā nipannaṃ kumāraṃ addasaṃsu, tesu micchādiṭṭhiko imaṃ khādāmīti āha. Athāparo mā eva makāsi, ‘‘namo buddhāyā’’ti vācako esoti, khādāmevetanti vatvā itarena yāvatatiyaṃ vāriyamānopi gantvā tassa pāde gahetvā ākaḍḍhi. Tasmiṃ khaṇe dārako pubbaparicayena ‘‘namo buddhāyā’’ti āha taṃ sutvā yakkho bhayappatto lomahaṭṭho {pb:M:0.0082} hatthaṃ vissajjetvā paṭikkamma aṭṭhāsi. Aho acchariyaṃ buddhānubhāvaṃ abbhutaṃ, evaṃ attaṃ anīyyātetvā paricayena ‘‘namo buddhāyā’’ti vuttassapi bhayaṃ chambhitattaṃ upaddavaṃ vā na hoti. Pageva attaṃ nīyyātetvā yāvajīvaṃ buddhaṃ saraṇaṃ gatassāti. Vuttañhi.

::hangnum
1\.
::

::gatha1
Yathāpi sikhino nādaṃ, bhujaṅgānaṃ bhayāvahaṃ;
::

::gathalast
Evaṃ buddhoti vacanaṃ, amanussānaṃ bhayāvahaṃ.
::

::hangnum
2\.
::

::gatha1
Yathā mantassa jappena, vilayaṃ yāti kibbisaṃ;
::

::gathalast
Evaṃ buddhoti vacanena, apayanti {note:pahāyanti itisabbattha} pisācakā.
::

::hangnum
3\.
::

::gatha1
Aggiṃ disvā yathā sitthaṃ, dūratova vilīyati;
::

::gathalast
Disvānevaṃ saraṇagataṃ, petā pentiva {note:petāpentāva itikatthaci} dūrato.
::

::hangnum
4\.
::

::gatha1
Pavaraṃ buddhaicceta, makkharadvayamabbhutaṃ;
::

::gathalast
Sabbo paddavanāsāya, thirapākāra muggataṃ.
::

::hangnum
5\.
::

::gatha1
Sattaratanapāsādaṃ, tameva vajiraṃ guhaṃ;
::

::gathalast
Tameva nāvaṃ dīpaṃ taṃ, tameva kavacaṃ subhaṃ.
::

::hangnum
6\.
::

::gatha1
Tameva sirasi bhāsantaṃ, kirīṭaṃ ratanāmayaṃ;
::

::gathalast
Lalāṭe tilakaṃ rammaṃ, kappūraṃ nayanadvaye.
::

::hangnum
7\.
::

::gatha1
Tāḍaṅkaṃ kaṇṇayugale, soṇṇamālā gale subhā;
::

::gathalast
Ekāvaḷi tārahāra, bhārā jattusu laṅkatā.
::

::hangnum
8\.
::

::gatha1
Aṅgadaṃ bāhumūlassa, karagge valayaṃ tathā;
::

::gathalast
Aṅgulisvaṅguliyañca, khaggaṃ maṅgalasammataṃ.
::

::hangnum
9\.
::

::gatha1
Soṇṇā tapatta muṇhīsaṃ, sabāṇaṃva sarāsanaṃ;
::

::gathalast
Tameva sabbālaṅkāraṃ, tameva duritāpahaṃ.
::

::hangnum
10\.
::

::gatha1
Tasmā {pb:M:0.0083} hi paṇḍito poso,
::

::gatha2
Lokalocanasatthuno;
::

::gatha3
Saraṇaṃ tassa ganteva,
::

::gathalast
Guṇanāmaṃ ehipassikaṃ.
::

::hangnum
11\.
::

::gatha1
Namoti vacanaṃ pubbaṃ, buddhāyeti giraṃ tadā;
::

::gathalast
Supantena kumārena, micchādiṭṭhikasūnunā.
::

::hangnum
12\.
::

::gatha1
Sutvā vuttaṃ pisā cāpi, manussakuṇape ratā;
::

::gathalast
Na hiṃsanti aho buddha, guṇasāramahantatāti.
::

Atha sammādiṭṭhikayakkho micchādiṭṭhikassa yakkhassa evamāha, ayuttaṃ bho tayā kataṃ. Buddhaguṇe pahāro dinno, daṇḍakammaṃ tayā kātabbaṃti, tena kiṃmayā samma kātabbanti vutte bubhukkhitassa āhāraṃ dehīti āha. Tato so sādhūti vatvā yāvāhaṃ āgacchāmi, tvaṃ tāvettha vacchāhīti vatvā bimbisārarañño kañcanataṭṭake vaḍḍhitaṃ rasabhojanaṃ āharitvā kumārassa pituvaṇṇena dārakaṃ bhojetvā puna kumārena vuttabuddhavacanañca attanā katavāyāmaṃ cāti sabbaṃ taṭṭake likhitvā idaṃ raññoyeva paññāyatūti adhiṭṭhāya agamaṃsu, atha pabhātāya rattiyā rañño bhojanakāle rājapurisā tattha taṭṭakaṃ adisvā nagaraṃ upaparikkhantā sakaṭe dārakañca taṭṭakañca disvā taṭṭakena saddhiṃ taṃ gahetvā rañño dassesuṃ. Rājā taṭṭake akkharādīni disvā vācetvā tassa guṇe pasanno mahantena yasena saddhiṃ seṭṭhiṭṭhānamadāsi.

::hangnum
13\.
::

::gatha1
Jinassa nāmaṃ supinena pevaṃ,
::

::gatha2
Na hoti bhītiṃ lapanena yasmā;
::

::gatha3
Tasmā munindaṃ satataṃ sarātha,
::

::gathalast
Guṇe sarantā saraṇañca yāthāti.
::

::centre
Micchādiṭṭhikassa vatthuṃ dutiyaṃ.
::

#### 23. Pādapīṭhikāya vatthumhi ayamānupubbīkathā

Jambudīpe {pb:M:0.0084} mahābodhito kira dakkhiṇapasse etaṃ paccantanagaraṃ ahosi. Tattha saddhāsampanno ratanattayamāmako eko upāsako paṭivasati. Tadā eko khīṇāsavo bhagavatā paribhuttaṃ pādapīṭhaṃ thavikāya pakkhipitvā gatagataṭṭhāne pūjento anukkamena taṃ nagaraṃ sampāpuṇitvā sunivattho supāruto pattaṃ gahetvā antaravīthiṃ paṭipajji yugamattadaso pabbajjālīlāya janaṃ paritosento. Atha so upāsako tathā gacchantaṃ theraṃ disvā pasannamānaso upagantvā pañcapatiṭṭhitena vanditvā pattaṃ gahetvā bhojetvā nibaddhaṃ mama gehaṃ āgamanamicchāmi, mamānukampāya ettheva vasatha sāmīti yācitvā nagarāsanne ramaṇīye vanasaṇḍe nadīkūle paṇṇasālaṃ katvā therassa taṃ nīyyātetvā catupaccayehi paṭijagganto mānento pūjento vasati. Theropi tattha phāsukaṭṭhāne bhagavatā paribhuttapādapīṭhadhātuṃ nidhāya vālukāhi thūpaṃ katvā niccaṃ gandhadhūpadīpapupphapūjādīhi pūjayamāno vāsaṃ kappeti. Tasmiṃ samaye tasso pāsakassa anantaragehavāsiko eko issarabhattiko attano devataṃ nibaddhaṃ namassati. Taṃ disvāssa upāsako buddhaguṇe vatvā akhette samma mā viriyaṃ karohi. Pajahetaṃ diṭṭhiṃti āha. Tato so kerāṭiko issarabhattiko ko te satthu guṇānubhāvo, amhākaṃ issarassa guṇova mahantoti vatvā tassa aguṇaṃ guṇanti kathento āha.

::hangnum
1\.
::

::gatha1
Tipuraṃ so vināsesi, lalāṭanayanagginā;
::

::gathalast
Asureca vināsesi, tisūlena mahissaro.
::

::hangnum
2\.
::

::gatha1
Jaṭākalāpamāvattaṃ, naccatī dinasandhiyaṃ;
::

::gathalast
Vādeti bherivīṇādiṃ, gītaṃcāpi sa gāyati.
::

::hangnum
3\.
::

::gatha1
Bhariyāyo {pb:M:0.0085} tassa tisso, jaṭāyekaṃ samubbahe;
::

::gathalast
Ekamekena passena, passamāno carekakaṃ.
::

::hangnum
4\.
::

::gatha1
Hatthicammambaradharo, teneva vāritā tapo;
::

::gathalast
Asādisehi puttehi, rūpena ca supākaṭo.
::

::hangnum
5\.
::

::gatha1
Ratiyā ca madhupāne ca, byāvaṭo sabbadā ca so;
::

::gathalast
Manussaṭṭhidharo sīsa, kapālenesa bhuñjaki.
::

::hangnum
6\.
::

::gatha1
Na jāto na bhayaṃ tassa, maraṇaṃ natthi sassato;
::

::gathalast
Īdiso me mahādevo, natthaññassīdiso guṇoti.
::

Taṃ sutvā upāsako samma tuyhaṃ issarassa ete guṇā nāma tāva hontu. Aguṇā nāma kittakā hontīti vatvā bhagavato sakalaguṇe saṃharitvā kathento āha.

::hangnum
7\.
::

::gatha1
Loke sabbasavantīnaṃ, ādhāro sāgaro yathā;
::

::gathalast
Sabbesaṃ guṇarāsīnaṃ, ādhārova tathāgato.
::

::hangnum
8\.
::

::gatha1
Carācarānaṃ sabbesaṃ, ādhārāva dharā ayaṃ;
::

::gathalast
Tathā guṇānaṃ sabbesaṃ, ādhārova tathāgato.
::

::hangnum
9\.
::

::gatha1
Evaṃ santo viyattoca {note:viyanto itikatthaci}, evaṃ so karuṇāparo;
::

::gathalast
Eva middhividhā tassa, evamevaṃ guṇā iti.
::

::hangnum
10\.
::

::gatha1
Buddhopi sakkoti na yassa vaṇṇe,
::

::gatha2
Kappampi vatvā khayataṃ gametuṃ;
::

::gatha3
Pageva ca brahmasurā surehi,
::

::gathalast
Vattuṃ na hānantaguṇassa vaṇṇanti.
::

Evaṃ vadantā pana te ubhopi amhākaṃ devo uttamo amhākaṃ devo uttamoti kalahaṃ vaḍḍhetvā rañño santikamagamaṃsu, rājā {pb:M:0.0086} tesaṃ kathaṃ sutvā tenahi tumhākaṃ devatānaṃ mahantabhāvaṃ iddhipāṭihāriyena jānissāma. Dassetha tehi no iddhiṃti nagare bheriṃ carāpesi. Ito kira sattāhaccayena imesaṃ dvinnaṃ satthārānaṃ pāṭihāriyāni bhavissanti. Sabbe sannipatantūti taṃ sutvā nānādisāsu bahū manussā samāgamiṃsu, atha micchādiṭṭhikā ajja amhākaṃ devassa ānubhāvaṃ passāmāti mahantaṃ pūjaṃ karonto tattha sāraṃ nāddasaṃsu, sammādiṭṭhikāpi ajja amhākaṃ bhagavato ānubhāvaṃ passissāmāti vāḷukāthūpaṃ gantvā gandhamālādīhi pūjetvā padakkhiṇaṃ katvā añjalimpaggayha aṭṭhaṃsu. Atha rājāpi balavāhanaparivuto ekamante aṭṭhāsi. Nānāsamayavādinopi ajja tesaṃ pāṭihāriyaṃ passissāmāti mañcātimañcaṃ katvā aṭṭhaṃsu. Tesaṃ samāgame sammādiṭṭhikā vāḷukāthūpa mabhimukhaṃ katvā añjalimpaggayha sāmi amhākaṃ bhagavā sabbabuddhakiccāni niṭṭhāpetvā anupādisesāya nibbāṇadhātuyā parinibbāyi. Sāriputtamahāmoggallānādayo asītimahāsāvakāpi parinibbāyiṃsu, natthettha amhākaṃ aññaṃ paṭisaraṇanti vatvā saccakiriyaṃ karontā āhaṃsu.

::hangnum
11\.
::

::gatha1
Āpāṇakoṭiṃ buddhassa, saraṇaṃ no gatā yadi;
::

::gathalast
Tena saccena yaṃ dhātu, dassetu pāṭihāriyaṃ.
::

::hangnum
12\.
::

::gatha1
Āpāṇakoṭiṃ dhammassa, saraṇaṃ no gatā yadi;
::

::gathalast
Tena saccena yaṃ dhātu, dassetu pāṭihāriyaṃ.
::

::hangnum
13\.
::

::gatha1
Āpāṇakoṭiṃ saṅghassa, saraṇaṃ no gatā yadi;
::

::gathalast
Tena saccena yaṃ dhātu, dassetu pāṭihāriyaṃ.
::

::hangnum
14\.
::

::gatha1
Rāmakāle munindassa, pādukā cāsi abbhutā;
::

::gathalast
Tena saccena yaṃ dhātu, dassetu pāṭihāriyaṃ.
::

::hangnum
15\.
::

::gatha1
Chaddantakāle {pb:M:0.0087} munino, dāṭhā charaṃsirañjitā;
::

::gathalast
Tena saccenayaṃ dhātu, nicchāretu cha raṃsiyo.
::

::hangnum
16\.
::

::gatha1
Jātamatto tadā buddho, ṭhito paṅkajamuddhani;
::

::gatha2
Nicchāresāsabhiṃvācaṃ, aggo seṭṭhotiādinā;
::

::gathalast
Tena saccenayaṃ dhātu, dassetu pāṭihāriyaṃ.
::

::hangnum
17\.
::

::gatha1
Nimitte caturo disvā, nikkhanto abhinikkhamaṃ;
::

::gathalast
Tena saccena yaṃ dhātu, dassetu pāṭihāriyaṃ.
::

::hangnum
18\.
::

::gatha1
Mārasenaṃ palāpetvā, nisinno bujjhi bodhiyaṃ;
::

::gathalast
Tena saccena yaṃ dhātu dassetu pāṭihāriyaṃ.
::

::hangnum
19\.
::

::gatha1
Dhammacakkaṃ pavattesi, jino sipatane tadā;
::

::gathalast
Tena saccena yaṃ dhātu, dassetu pāṭihāriyaṃ.
::

::hangnum
20\.
::

::gatha1
Nandopanandabhogindaṃ, nāgaṃ nālāgirivhayaṃ;
::

::gathalast
Āḷavakā dayo yakkhe, brahmāno ca bakā dayo.
::

::hangnum
21\.
::

::gatha1
Saccakādinigaṇṭheca, kūṭadantā dayo dvije;
::

::gathalast
Damesi tena saccena, dassetu pāṭihāriyaṃti.
::

Evañca pana vatvā upāsakā amhākaṃ anukammaṃ paṭicca mahājanassa micchādiṭṭhibhedanattaṃ pāṭihāriyaṃ dassetha sāmīti ārādhesuṃ. Atha buddhānubhāvañca therānubhāvañca upāsakānaṃ saccakiriyānubhāvañca paṭicca vāḷukāthūpaṃ dvidhā bhinditvā pādapīṭhadhātu ākāsa mabbhuggantvā chabbaṇṇaraṃsiyo vissajjentī vilāsamānā aṭṭhāsi. Atha mahājanā celukkhepasahassāni pavattentā sādhukīḷhaṃ kīḷantā mahānādaṃ pavattentā mahantaṃ pūjamakaṃsu. Micchādiṭṭhikāpi imaṃ acchariyaṃ disvā vimhitamānasā micchādiṭṭhiṃ bhinditvā ratanattayaparāyaṇā saraṇa magamaṃsūti.

::hangnum
22\.
::

::gatha1
Phuṭṭhopi {pb:M:0.0088} pādena jinassa evaṃ,
::

::gatha2
Kaliṅgaro pā si mahānubhāvo;
::

::gatha3
Lokekanāthassa anāsavassa,
::

::gathalast
Mahānubhāvo hi acintanīyoti.
::

::centre
Pādapīṭhikāya vatthuṃ tatiyaṃ.
::

#### 24. Uttarasāmaṇerassa vatthumhi ayamānupubbīkathā

So kira purimabuddhesu {note:purimabuddhe itisabbattha} katādhikāro tattha tattha bhave vivaṭṭūpanissayaṃ puññaṃ upacinanto sumedhassa bhagavato kāle vijjādharo hutvā himavati paṭivasati. Tadā sumedho nāma sammāsambuddho viveka manubrūhanto himavantaṃ gantvā ramaṇīye padese pallaṅkaṃ ābhujitvā nisīdi. Tadā vijjādharo ākāsena gacchanto chabbaṇṇaraṃsīhi virājamānaṃ bhagavantaṃ disvā tīhi kaṇikārapupphehi pūjesi, pupphāni buddhānubhāvena satthu upari chattākārena aṭṭhaṃsu, so tena bhīyyoso mattāya pasannacitto hutvā aparabhāge kālaṃkatvā tāvatiṃsabhavane nibbattitvā uḷāraṃ dibbasampattimanubhavanto yāvatāyukaṃ tattha ṭhatvā tato cuto devamanussesu saṃsaranto imasmiṃ buddhuppāde rājagahanagare brāhmaṇamahāsālassa putto hutvā nibbatti. Uttarotissa nāmaṃ ahosi. So uttamarūpadharo viññutaṃ patto brāhmaṇavijjāsu nipphattiṃ patvā jātiyā rūpena vijjāya sīlācārena ca lokassa mahanīyo jāto, tassa taṃ paññāsampattiṃdisvā vassakāro magadhamahāmatto attano dhītaraṃ dātukāmo hutvā attano adhippāyaṃ pavedesi. So nissaraṇajjhāsayatāya taṃ paṭikkhipitvā kālenakālaṃ dhammasenāpatiṃ payirupāsanto tassa {pb:M:0.0089} santike dhammaṃ sutvā paṭiladdhasaddho pabbajitvā vattasampanno hutvā theraṃ upaṭṭhahati. Tena ca samayena therassa aññataro ābādho uppanno hoti, tassa bhesajjatthāya uttarasāmaṇero pātova pattacīvara mādāya vihārato nikkhamma antarāmagge taḷākassa tīre pattaṃ ṭhapetvā udakasamīpaṃ gantvā mukhaṃ dhovati, tadā aññataro ummaggacoro katakammo ārakkhapurisehi anubaddho aggadvāreneva nagarato nikkhamitvā palāyanto attanā gahitaṃ ratanabhaṇḍikaṃ sāmaṇerassa patte pakkhipitvā palāyi. So sāmaṇeropi pattasamīpaṃ {note:sattusamīpaṃ itipi katthaci} upagato hoti, coraṃ anubandhantā rājapurisā sāmaṇerassa patte bhaṇḍikaṃ disvā ayaṃ coro, iminā coriyaṃ katanti sāmaṇeraṃ pacchābāhaṃ bandhitvā vassakārassa brāhmaṇassa dassesuṃ. Vassakāro ca tadā rañño vinicchaye niyutto hutvā chejjabhejjaṃ anusāsati. So eso pubbe mama vacanaṃ nādiyi. Suddhapāsaṇḍiyesu pabbajīti ca baddhāghātattā taṃ kammaṃ asodhetvāva jīvantamevetaṃ sūle uttāsethāti āṇā pesi, rājapurisā taṃ nimbasūle uttāsesuṃ. Sāmaṇero sūlagge nisinno upajjhāyassa me ko bhesajjaṃ āharissatīti sāriputtattheraṃ sari. Tato thero taṃ pavattiṃ ñatvā sammāsambuddhassa kathesi, bhagavāpi mahāsāvakaparivuto tassa ñāṇaparipākaṃ oloketvā taṃ ṭhānamagamāsi. Tato bhagavato nikkhantabhāvā sakalanagare kolāhalaṃ ahosi, mahājanakāyo sannipati. Atha bhagavā vipphurantahatthatale nakhamaṇimayūkhasambhinnapītābhāsatāya paggharantajātihiṅgulakasuvaṇṇarasadhārāviya jālāvaguṇṭhitamudutalunaṅgulaṃ hatthaṃ uttarassa sīse ṭhapetvā uttara idaṃ te pubbe katapāpakammassa phalaṃ uppannaṃ, tattha tayā paccavekkhaṇabalena adhivāsanā kātabbāti āha. Teneva āha.

::hangnum
1\.
::

::gatha1
Atīte {pb:M:0.0090} kira ekasmiṃ, gāme tva masi dārako;
::

::gathalast
Dārekehi samāgamma, kīḷanto keḷimaṇḍale.
::

::hangnum
2\.
::

::gatha1
Gahetvā sukhumaṃ sūkaṃ, tadā tvaṃ nimbajalliyā;
::

::gathalast
Uttāsesi tattha sūle, jīvamānakamakkhikaṃ.
::

::hangnum
3\.
::

::gatha1
Aparampi te pāpakammaṃ, pavakkhāmi suṇohi me;
::

::gathalast
Ovadantiṃ hitena tvaṃ, atīte sakamātaraṃ.
::

::hangnum
4\.
::

::gatha1
Jīvasūle nisīdāti, kopenābhisapī tuvaṃ;
::

::gathalast
Imehi dvīhi pāpehi, saraṃ saṃsārasāgare.
::

::hangnum
5\.
::

::gatha1
Pañcajātisate acchi, jīvasūlamhi nimbaje;
::

::gathalast
Ayaṃ te carimā jāti, etthāpica vipacci soti.
::

Evamādinā nayena tassa ajjhāsayānurūpena dhammaṃ desesi, uttaro amatābhisekasadisena satthuno hatthasamphassasañjātapasādasomanassatāya uḷāraṃ pītipāmojjaṃ paṭilabhitvā yathāparicitaṃ vipassanāmaggaṃ samārūḷho ñāṇassa paripākaṃ gatattā satthu desanāvilāsena maggapaṭipāṭiyā sabbakilese khepetvā chaḷabhiñño ahosi. Dhammaṃ sutvā tattha samāgatānaṃ devamanussānaṃ caturāsītipāṇasahassānaṃ dhammābhisamayo ahosīti vadanti. Uttaro pana chaḷabhiñño hutvā sūlato uṭṭhahitvā ākāse ṭhatvā pāṭihāriyaṃ dassesi. Mahājanā acchariyabbhutacittā jātā ahesuṃ. Tāvadevassa vaṇorundhi, so bhikkhūhi āvuso tādisaṃ dukkhaṃ anubhavanto kathaṃ tvaṃ vipassanaṃ anuyuñjituṃ sakkhīti puṭṭho pageva me āvuso saṃsāre ādīnavo saṅkhārānañca sabhāvo sudiṭṭho. Tasmāhaṃ tādisaṃ dukkhaṃ anubhavantopi asakkhiṃ vipassanaṃ vaḍḍhetvā visesaṃ adhigantuṃti āha. Athāparabhāge so bhikkhusaṅghamajjhe attano pubbacaritā padānaṃ pakāsento imā gāthā abhāsi.

::hangnum
6\.
::

::gatha1
Sumedho {pb:M:0.0091} nāma sambuddho, dvattiṃsavaralakkhaṇo;
::

::gathalast
Vivekakāmo sambuddho, himavanta mupāgami.
::

::hangnum
7\.
::

::gatha1
Ajjhogahetvā himavantaṃ, aggo kāruṇiko muni;
::

::gathalast
Pallaṅkaṃ ābhujitvāna, nisīdi purisuttamo.
::

::hangnum
8\.
::

::gatha1
Vijjādharo tadā āsiṃ, antalikkhacaro ahaṃ;
::

::gathalast
Tisūlaṃ sukataṃ gayha, gacchāmi ambare tadā.
::

::hangnum
9\.
::

::gatha1
Pabbatagge yathā aggi, puṇṇamāseva candimā;
::

::gathalast
Vanaṃ obhāsate buddho, sālarājāva phullito.
::

::hangnum
10\.
::

::gatha1
Vanaggā nikkhamitvāna, buddharaṃsī vidhāvare;
::

::gathalast
Nalaggivaṇṇasaṅkāsā, disvā cittaṃ pasādayiṃ.
::

::hangnum
11\.
::

::gatha1
Vicinaṃ addasaṃ pupphaṃ, kaṇikāraṃ devagandhikaṃ;
::

::gathalast
Tīṇi pupphāni ādāya, buddhaseṭṭhaṃ apūjayiṃ.
::

::hangnum
12\.
::

::gatha1
Buddhassa ānubhāvena, tīṇi pupphāni me tadā;
::

::gathalast
Uddhavaṇṭā adhopattā, chāyaṃ kubbanti satthuno.
::

::hangnum
13\.
::

::gatha1
Tena kammena sukatena, cetanāpaṇidhīhica;
::

::gathalast
Jahitvā mānusaṃ dehaṃ, tāvatiṃsamagañchahaṃ.
::

::hangnum
14\.
::

::gatha1
Tattha me sukataṃ byamhaṃ, kaṇikārīti ñāyati;
::

::gathalast
Saṭṭhiyojana mubbedhaṃ, tiṃsayojanavitthataṃ.
::

::hangnum
15\.
::

::gatha1
Sahassakhaṇḍaṃ satabheṇḍu, dhajālu haritāmayaṃ;
::

::gathalast
Satasahassāni byūhāni, byamhe pāturahaṃsu me.
::

::hangnum
16\.
::

::gatha1
Soṇṇamayā maṇimayā, lohitaṅkamayā pica;
::

::gathalast
Phalikā pica pallaṅkā, yadicchaka yadicchakā.
::

::hangnum
17\.
::

::gatha1
Mahārahañca sayanaṃ, tūlikaṃ vikatīyakaṃ;
::

::gathalast
Uddalomikaekantaṃ, bimbohanasamāyutaṃ.
::

::hangnum
18\.
::

::gatha1
Bhavanā {pb:M:0.0092} nikkhamitvāna, caranto devacārikaṃ;
::

::gathalast
Yadā icchāmi gamanaṃ, devasaṃghapurakkhato.
::

::hangnum
19\.
::

::gatha1
Pupphassa heṭṭhā tiṭṭhāmi, uparicchadanaṃ mama;
::

::gathalast
Samantā yojanasataṃ, kaṇikārehi chāditaṃ.
::

::hangnum
20\.
::

::gatha1
Saṭṭhituriyasahassāni, sāyaṃ pātaṃ upaṭṭhahuṃ;
::

::gathalast
Parivārenti maṃ niccaṃ, rattindivamatanditā.
::

::hangnum
21\.
::

::gatha1
Tattha naccehi gītehi, tālehi vāditehi ca;
::

::gathalast
Ramāmi khiḍḍāratiyā, modāmi kāmakāmahaṃ.
::

::hangnum
22\.
::

::gatha1
Tattha bhutvā ca pitvā ca, modāmi tidase tadā;
::

::gathalast
Nārīgaṇehi sahito, modāmi byamhamuttame.
::

::hangnum
23\.
::

::gatha1
Satānaṃ pañcakkhattuñca, devarajja makārayiṃ;
::

::gatha2
Satānaṃ tīṇikkhattuṃca, cakkavattī ahosahaṃ;
::

::gathalast
Padesarajjaṃ vipulaṃ, gaṇanāto asaṃkhiyaṃ.
::

::hangnum
24\.
::

::gatha1
Bhavābhave saṃsaranto, mahābhogaṃ labhāmahaṃ;
::

::gathalast
Bhoge me ūnatā natthi, buddhapūjāyi daṃ phalaṃ.
::

::hangnum
25\.
::

::gatha1
Dve me bhave saṃsarāmi, devatte atha mānuse;
::

::gathalast
Aññaṃ gatiṃ na jānāmi, buddhapūjāyidaṃ phalaṃ.
::

::hangnum
26\.
::

::gatha1
Dve me kule pajānāmi, khattiye cāpi brāhmaṇe;
::

::gathalast
Nīce kule na jānāmi, buddhapūjāyidaṃ phalaṃ.
::

::hangnum
27\.
::

::gatha1
Hatthiyānaṃ assayānaṃ, sivikaṃ sandamānikaṃ;
::

::gathalast
Labhāmi sabbameve taṃ, buddhapūjāyidaṃ phalaṃ.
::

::hangnum
28\.
::

::gatha1
Dāsīgaṇaṃ dāsagaṇaṃ, nāriyo ca alaṅkatā;
::

::gathalast
Labhāmi sabba meve taṃ, buddhapūjāyidaṃ phalaṃ.
::

::hangnum
29\.
::

::gatha1
Koseyyakambaliyāni, khomakappāsikānica;
::

::gathalast
Labhāmi sabbamevetaṃ, buddhapūjāyidaṃ phalaṃ.
::

::hangnum
30\.
::

::gatha1
Navavatthaṃ {pb:M:0.0093} navaphalaṃ, navaggarasabhojanaṃ;
::

::gathalast
Labhāmi sabbamevetaṃ, buddhapūjāyidaṃ phalaṃ.
::

::hangnum
31\.
::

::gatha1
Imaṃ khāda imaṃ bhuñja, imamhi sayane saya;
::

::gathalast
Labhāmi sabbamevetaṃ, buddhapūjāyidaṃ phalaṃ.
::

::hangnum
32\.
::

::gatha1
Sabbattha pūjito homi, yaso accuggato mama;
::

::gatha2
Mahesakkho ghadā homi, abhejjapariso sadā;
::

::gathalast
Ñātīnaṃ uttamo homi, buddhapūjāyidaṃ phalaṃ.
::

::hangnum
33\.
::

::gatha1
Sītaṃ uṇhaṃ na jānāmi, pariḷāho na vijjati;
::

::gathalast
Atho cetasikaṃ dukkhaṃ, hadaye me na vijjati.
::

::hangnum
34\.
::

::gatha1
Suvaṇṇavaṇṇo hutvāna, saṃsarāmi bhavābhave;
::

::gathalast
Vevaṇṇiyaṃ na jānāmi, buddhapūjāyidaṃ phalaṃ.
::

::hangnum
35\.
::

::gatha1
Devalokā cavitvāna, sukkamūlena codito;
::

::gathalast
Sāvatthiyaṃ pure jāto, mahāsāle suaḍḍhake.
::

::hangnum
36\.
::

::gatha1
Pañcakāmaguṇe hitvā, pabbajiṃanagāriyaṃ;
::

::gathalast
Jātiyā sattavassohaṃ, arahattamapāpuṇiṃ.
::

::hangnum
37\.
::

::gatha1
Upasampādayī buddho, guṇamaññāya cakkhumā;
::

::gathalast
Taruṇova pūjanīyo haṃ, buddhapūjāyidaṃ phalaṃ.
::

::hangnum
38\.
::

::gatha1
Dibbacakkhuṃ visuddhaṃ me, samādhikusalo ahaṃ;
::

::gathalast
Abhiññāpāramippatto, buddhapūjāyidaṃ phalaṃ.
::

::hangnum
39\.
::

::gatha1
Paṭisambhidā anuppatto, iddhipādesu kovido;
::

::gathalast
Saddhamme pāramippatto, buddhapūjāyidaṃ phalaṃ.
::

::hangnum
40\.
::

::gatha1
Tiṃsakappasahassamhi, yaṃ buddhamabhipūjayiṃ;
::

::gathalast
Duggatiṃ nābhijānāmi, buddhapūjāyidaṃ phalaṃ.
::

::hangnum
41\.
::

::gatha1
Kilesā jhāpitā mayhaṃ, bhavā sabbe samūhatā;
::

::gathalast
Nāgova bandhanaṃ chetvā, viharāmi anāsavo.
::

::hangnum
42\.
::

::gatha1
Svāgataṃ {pb:M:0.0094} vata me āsi, buddhaseṭṭhassa santikaṃ;
::

::gathalast
Tisso vijjā anuppatto, kataṃ buddhassa sāsanaṃ.
::

::hangnum
43\.
::

::gatha1
Paṭisambhidā catasso ca, vimekkhā pica aṭṭhime;
::

::gatha2
Chaḷabhiññā sacchikatā, kataṃ buddhassa sāsanaṃti;
::

::gathalast
Taṃ sutvā bahū kusalakammaparāyaṇā ahesuṃ.
::

::hangnum
44\.
::

::gatha1
Sahetukā pacchimikāpi sattā,
::

::gatha2
Pāpaṃ na sakkonti jahātumevaṃ;
::

::gatha3
Anicchamānehi janehi dukkhaṃ,
::

::gathalast
Ārāva pāpaṃ parivajjanīyaṃti.
::

::centre
Uttarasāmaṇerassa vatthuṃ catutthaṃ.
::

#### 25. Kavīrapaṭṭana vatthumhi ayamānupubbīkathā

Jambudīpe kira coḷaraṭṭhe kāvīrapaṭṭanaṃ nāma ahosi. Tattha māhissarikā bahū micchādiṭṭhikā vasanti. Tatthekasmiṃ devālaye cittakammaṃ karontā ekasmiṃ phalake issarassa onamitvā vandanākāraṃ bhagavato rūpaṃ akaṃsu. Tasmiṃ samaye tattha bahū upāsakā taṃ devakulaṃ gantvā tattha tattha cittakammāni olokentā tasmiṃ phalake taṃ cittakammaṃ addasaṃsu. Disvāna te aho amhehi apassitabbaṃ passitaṃ. Sadevake loke samārake sabrahmake sassamaṇabrāhmaṇiyāsadevamanussāya pajāya ca aparimāṇesu cakkavāḷesu bhagavato uttaritaraṃ ṭhapetvā samasamopi natthi. Sakalehi sattanikāyehi vandanīyo pūjanīyo bhagavā. Ananurūpaṃ tassa etehi kataṃti rodantā paridevantā rājadvāraṃ gantvā ugghosesuṃ, taṃ sutvā rājā te pakkosāpetvā kasmā tumhe {pb:M:0.0095} ugghosethāti pucchi, te eva māhaṃsu. Deva amhākaṃ bhagavā devātidevo sakkātisakko brahmātibrahmā meruva acalo sāgaro gambhīro ākāsova ananto pathavīva patthaṭotiādīhi bhagavato guṇaṃ vaṇṇesuṃ. Tena vuttaṃ apadāne.

::hangnum
1\.
::

::gatha1
Battiṃsalakkhaṇadharo, sunakkhattova candimā;
::

::gathalast
Anubyañjanasampanno, sālarājāva phullito.
::

::hangnum
2\.
::

::gatha1
Raṃsijālaparikkhitto, dittova kanakācalo;
::

::gathalast
Byāmappabhāparivuto, sataraṃsi divākaro.
::

::hangnum
3\.
::

::gatha1
Soṇṇā nano jinavaro, samaṇīva siluccayo;
::

::gathalast
Karuṇāpuṇṇahadayo, vivaṭṭo viya sāgaro.
::

::hangnum
4\.
::

::gatha1
Lokavissutakittīva, sineruva naguttamo;
::

::gathalast
Yasasā vitato dhīro, ākāsasadiso muni.
::

::hangnum
5\.
::

::gatha1
Asaṅgacitto sabbattha, anilo viya nāyako;
::

::gathalast
Patiṭṭhā sabbabhūtānaṃ, mahīva munisuttamo.
::

::hangnum
6\.
::

::gatha1
Anūpalitto lokena, toyena padumaṃ yathā;
::

::gathalast
Kuvādagacchadahano, aggikkhandhova sobhati.
::

::hangnum
7\.
::

::gatha1
Agado viya sabbattha, kilesavisanāsako;
::

::gathalast
Gandhamādanaselova, guṇagandhavibhūsito.
::

::hangnum
8\.
::

::gatha1
Guṇānaṃ ākaro dhīro, ratanānaṃva sāgaro;
::

::gathalast
Sindhūva vanarājīnaṃ, kilesamalahārako.
::

::hangnum
9\.
::

::gatha1
Vijayīva mahāyodho, mārasenappamaddano;
::

::gathalast
Cakkavattīva so rājā, bojjhaṅgaratanissaro.
::

::hangnum
10\.
::

::gatha1
Mahābhisakkasaṅkāso, dosabyādhitikicchako;
::

::gathalast
Sallakatto yathā vejjā, diṭṭhigaṇḍaviphālako.
::

::hangnum
11\.
::

::gatha1
Satthā {pb:M:0.0096} no bhagavā deva, mahābrahmehi vandito;
::

::gathalast
Devindasurasiddhehi, vandanīyo sadā darā.
::

::hangnum
12\.
::

::gatha1
Sabbesu cakkavāḷesu, ye aggā ye ca pūjitā;
::

::gathalast
Tesamaggo mahārāja, bhagavā no patāpavāti.
::

Ayuttaṃ deva devakulehi kataṃti āhaṃsu. Taṃ sutvā rājā bho sabbepi manussā attano attano devatānaṃ mahantabhāvaṃ kathenti. Tumhākaṃ pana satthuno mahantabhāvaṃ kathaṃ amhākaṃ jānāpethāti, upāsakā na garu tvaṃ mahārāja phalakaṃ āharāpetvā suddhavatthena veṭhetvā taṃ attano muddikāya lañchitvā surakkhitasugopite ekasmiṃ devakule ṭhapetvā sattāhaccayena āharāpetvā taṃ oloketha, tadā no satthuno mahantānubhāvaṃ jānāthāti āhaṃsu, atha rājā tesaṃ vuttaniyāmeneva kārāpetvā antodevakule ṭhapetvā sabbadvārāni pidahitvā lañchetvā rakkheyyāthāti niyojesi. Tato te upāsakā sabbe sannipatitvā sattāhaṃ dānaṃ dentā sīlaṃ rakkhantā uposathakammaṃ karontā sabbasattesu mettiṃ bhāventā sabbasattānaṃ attanā katapuññesu pattiṃ dentā tiṇṇaṃ ratanānaṃ pūjaṃ karontā evaṃ ugghosesuṃ. Amhākaṃ katakusalanissandena loke mahiddhikā mahānubhāvā sabbe devā ca lokaṃ pālentā cattāro mahārājāno ca amhākaṃ satthuno upaṭṭhānāya {note:upaṭṭhāya itisabbattha} ṭhitabhāvaṃ dassentūti saccakiriyaṃ akaṃsu. Atha tesaṃ puññānubhāvena tasmiṃ khaṇe sakkassa devarañño paṇḍukambalasilāsanaṃ uṇhākāraṃ dassesi. Tato so manussalokaṃ olokento micchādiṭṭhīhi kataṃ taṃ vippakāraṃ disvā saṃviggo āgantvā issaraṃ bhagavato pāde vanditvā sayitākāraṃ {pb:M:0.0097} katvā taṃ pavattiṃ upāsakānaṃ kathetvā sakaṭṭhānameva agamāsi. Tato sattame divasepātova te sabbepi rañño santikaṃ gantvā vanditvā evamāhaṃsu. Deva issaro amhākaṃ bhagavato pāde sirasā vanditvā nipannoti. Atha rājā tesaṃ kathaṃ sutvā nagare bheriṃ carāpetvā mahājane sannipātetvā tehi parivuto devakulaṃ gantvā lañchaṃ bhindāpetvā dvāraṃ vivaritvā phalakaṃ āharāpetvā veṭhitasāṭake mocāpesi. Atha rājā ca mahājano ca taṃ mahantaṃ pāṭihāriyaṃ disvā micchādiṭṭhiṃ pahāya sabbe satthuno saraṇa magamaṃsu. Atha rājā taṃ devakulaṃ bhindāpetvā mahantaṃ ramaṇīyaṃ vihāraṃ kārāpetvā yāvajīvaṃ puññakammaṃ katvā devaloke nibbatti.

::hangnum
13\.
::

::gatha1
Anabbhutaṃ satthu dharīyamāne,
::

::gatha2
Karonti disvā kusalāni iddhiṃ;
::

::gatha3
Ye taṃ muninde parinibbutamhi,
::

::gathalast
Karonti puññāni mahabbhūtaṃ yeti.
::

::centre
Kāvīrapaṭṭanavatthuṃ pañcamaṃ.
::

#### 26. Coraghātakavatthumhi ayamānupubbīkathā

Ekasmiṃ kira samaye amhākaṃ bhagavā sāvatthiyaṃ upanissāya jetavane viharati dhammadesanāya mahājanassa saggamokkhasampadaṃ dadamāno. Tasmiṃsamaye pañcasatā corā aṭavito nagaraṃ āgantvā rattibhāge corakammaṃ katvā tena puttadāre posenti. Athekadivasaṃ corā corakammatthāya nagaraṃ pavisantā nagaradvāre ekaṃ dukkhitaṃ janapadamanussaṃ passitvā hambho {pb:M:0.0098} kattha vasatīti pucchiṃsu, so attajanā janapadavāsibhāvaṃ pakāsesi. Athassa te kasmā bho iminā dukkhavāsena vasissasi, ehi amhehi saddhiṃ corakammaṃ karonto vatthālaṅkārasampanno puttadāraṃ posehi. Iminā kapaṇavāsena na vasāti āhaṃsu. So panime yuttaṃ kathentīti tesaṃ vacanaṃ sampaṭicchi. Atha te evaṃ sati amhehi saddhiṃ āgacchāhīti vatvā naṃ gahetvā antonagaraṃ paviṭṭhā tattha tattha vilumpantā corakammaṃ akaṃsu. Tadā jānapadiko laddhavibhavo imameva varataranti tehi saddhiṃ corakammaṃ karonto jīvikaṃ kappesi, athekadivasaṃ rājapurisā katakamme te sabbeva gahetvā pacchābāhaṃ gāḷhaṃ bandhitvā kosalarañño dassesuṃ, rājā te disvā evamāha, bhaṇe tumhākaṃ antare yo etesaṃ māretvā jīvitakkhayaṃ pāpessati, tassa jīvitadānaṃ dammīti, taṃ sutvā te corā sabbe aññamaññañātisuhadasambandhabhāvena taṃ na icchiṃsu. So pana janapadavāsī manusso ahamete sabbe māressāmīti rañño vatvā tenānuññāto te sabbe māresi. Taṃ disvā tuṭṭho rājā tassa coraghātakammaṃ adāsi. So core ca vajjhappatte ca mārento pañcavīsativassāni vasanto aparabhāge mahallako ahosi. Atha so mandabalattā katipayapahārenāpi coraṃ māretuṃ na sakkoti, rājā taṃ ñatvā aññassa coraghātakammaṃ adāsi. Atha so coraghātakammā {note:coraghātakamma itipikatthaci} parihīno attano gehe vasati. Tadā aññataro manusso mantaṃ parivattetvā nāsāvātena manussamāraṇakamantaṃ jānāti. Tathāhi hatthapādakaṇṇanāsasīsādīsu yaṃkiñci chejjabhejjaṃ kattukāmo mantaṃ parivattetvā nāsāvātaṃ vissajjeti. Taṃ taṃ ṭhānaṃ chijjati bhijjati, evaṃ mahānubhāvo so manto, atha so taṃ purisaṃ upaṭṭhahitvā mantaṃ labhitvā rañño sāsanaṃ pesesi{pb:M:0.0099}. Ahaṃ ito pubbe mahallakattā corānaṃ hatthapādādayo dukkhena chejja bhejjaṃ karomi, māretabbepi dukkhena māremi. Idāni panāhaṃ tathā na karomi, mama mantānubhāvena chejjabhejjakammaṃ karissāmīti. Rājā taṃ sāsanaṃ sutvā sādhūti taṃ pakkosāpetvā ṭhānantaraṃ tasseva pākatika makāsi. So tato paṭṭhāya taṃ kammaṃ karonto puna pañcavassāni atikkāmesi. So mahallako khīṇāyuko dubbalo maraṇamañcaparāyaṇo hutvā maraṇavedanādukkhena mahantena bhayānakena saddena vissaraṃ viravanto nimīlitena cakkhunā bhayānakaṃ narakaggijālāpajjalantaayakūṭamuggaradhare nirayapāle ca passanto nipanno hoti, tato tassa paṭivissakagehe manussā tassa bhayānakasaddasavaṇena gehaṃ chaṭṭetvā palāyiṃsu. Tasmiṃ kira divase mahāsāriputtatthero dibbacakkhunā lokaṃ olokentā taṃ coraghātakaṃ tadaheva kālaṃkatvā niraye nibbattamānaṃ disvā mayi tattha gate panesa mayi pasādena sagge nibbattatīti ñatvā ajja mayā tassānuggahaṃ kātuṃ vaṭṭatīti pubbaṇhasamayaṃ nivāsetvā tassa gharadvāra magamāsi. Atha so theraṃ disvā kuddho kopena taṭataṭāyamānadeho ajja taṃ vijjhitvā phāletvā māressāmīti nipannova mantaṃ parivattetvā nāsāvātaṃ vissajjesi, thero tasmiṃ khaṇe nirodhasamāpanno nirodhā vuṭṭhāya suriyo viya virocamāno aṭṭhāsi, atha so therassa tayo vāre tatheva katvā kiñci kātuṃ asakkonto ativiya vimhitacitto there cittaṃ pasādetvā attano paṭiyattaṃ pāyasaṃ therassa dāpesi, thero maṅgalaṃ vaḍḍhetvā vihārameva agamāsi, coraghātako therassa dinnadānaṃ anussaranto tasmiṃ khaṇe kālaṃ katvā sagge nibbatti. Aho vītarāgānaṃ buddhaputtānaṃ ānubhāvo. Evaṃ narake nibbattamānopissa balena sagge nibbattoti. Tathāhi.

::hangnum
1\.
::

::gatha1
Dānaṃ {pb:M:0.0100} tāṇaṃ manussānaṃ, dānaṃ duggativāraṇaṃ;
::

::gathalast
Dānaṃ saggassa sopānaṃ, dānaṃ santikaraṃ paraṃ.
::

::hangnum
2\.
::

::gatha1
Icchiticchitadānena, dānaṃ cintāmaṇī viya;
::

::gathalast
Kapparukkhova sattānaṃ, dānaṃ bhaddaghaṭoviya.
::

::hangnum
3\.
::

::gatha1
Sīlavantassa dānena, cakkavattisirimpi ca;
::

::gathalast
Labhanti sakkasampattiṃ, tathā lokuttaraṃ sukhaṃ.
::

::hangnum
4\.
::

::gatha1
Pāpakammesu nirato, ṭhitoyaṃ narakāyane {note:narakāvane itipikatthaci};
::

::gathalast
Sāriputtassa therassa, piṇḍapātassa vāhasā.
::

::hangnum
5\.
::

::gatha1
Apāyaṃ parivajjetvā, nekadukkhasamākulaṃ;
::

::gathalast
Devasaṅghaparibbūḷho, gato devapuraṃ varaṃ.
::

::hangnum
6\.
::

::gatha1
Tasmā sukhette saddhāya, detha dānāni kāmadaṃ;
::

::gathalast
Dānaṃ dentehi sīlampi, pālanīyaṃtisundaranti {note:pālanaṃcātisundaraṃ itipikatthaci}.
::

Atha bhikkhū dhammasabhāyaṃ sannipatitvā nisinnā bhagavantaṃ pucchiṃsu, kiṃbhante so pāpo catūsu apāyesu katarasmiṃ nibbattoti. Atha satthā ajjesa bhikkhave sāriputtassa dinnadānānubhāvena devaloke nibbatto, tasseva nissandena anāgate paccekabuddho bhavissatīti byākāsīti.

::hangnum
7\.
::

::gatha1
Bho sāriputte nihitappadānaṃ,
::

::gatha2
Khaṇena pāpeti hi saggamaggaṃ;
::

::gatha3
Tasmā sukhettesu dadātha dānaṃ,
::

::gathalast
Kāmattha ce saggamokkhaṃ parattha.
::

::centre
Coraghātakavatthuṃ chaṭṭhamaṃ.
::

#### 27. Saddhopāsakassa vatthumhi ayamānupubbīkathā

Atīte {pb:M:0.0101} kira kassapadasabalassa kāle eko puriso saddho ratanattayesu pasanno ucchuyantakammena jīvikaṃ kappento paṭivasati. Atha so ekaṃ gilānabhikkhuṃ disvā tassa uḷuṅkamattaṃ sappiṃ adāsi, tathevekassa bhikkhussa ekaṃ guḷapiṇḍaṃ adāsi, athāparasmiṃdivase ekaṃ chātajjhattaṃ sunakhaṃ disvā tassa bhattapiṇḍena saṅgaha makāsi, athekassa iṇaṭṭhakassa ekaṃ kahāpaṇaṃ adāsi, athekadivasaṃ dhammaṃ suṇamāno dhammadesakassa bhikkhussa sāṭakaṃ pūjesi, so ettakaṃ puññakammaṃ katvā bhavesu caramānohaṃ samuddapabbatādīsupi yaṃ yaṃ icchāmi. Taṃ taṃ samijjhatūti patthanaṃ akāsi, so aparabhāge kālaṃ katvā teheva kusalamūlehi suttappabuddho viya devaloke nibbattitvā tattha mahantaṃ dibbasampattiṃ anubhavitvā tato cuto amhākaṃ bhagavato kāle sāvatthiyaṃ mahaddhane mahāsālakule nibbattitvā tato so viññutaṃ patto kālena kālaṃ dhammaṃ suṇanto gharāvāse ādīnavaṃ pabbajjāya ca ānisaṃsaṃ sutvā pabbajito na cireneva arahattaṃ pāpuṇi. So aparabhāge satthāraṃ vanditvā pañcasatabhikkhuparivāro ugganagaraṃ agamāsi, tattha seṭṭhino bhariyā saddhā ahosi pasannā. Sā theraṃ pañcahi bhikkhusatehi saddhiṃ bhikkhāya carantaṃ disvā turitaturitā gantvā therassa pattaṃ gahetvā saddhiṃ pañcasatehi bhikkhūhi bhojetvā theraṃ tattha nibaddhavāsatthaṃ yācitvā pañcasatakūṭāgārāni kārāpetvā alaṅkaritvā pañcasatabhikkhū tattha vāsentī nibaddhaṃ catupaccayehi upaṭṭhānamakāsi. Tato thero taṃ pañcasu sīlesu patiṭṭhāpetvā tattha yathābhirantaṃ viharitvā aññatta gantukāmo anupubbena paṭṭanagāmaṃ agamāsi, tattha vasitvā tato nāvaṃ abhiruyha pañcasatabhikkhūhi parivuto samuddapiṭṭhena gacchati, samuddaṃ tarantassa {pb:M:0.0102} tassa sāgaramajjhe udaravāto samuṭṭhahitvā pīḷeti, taṃ disvā bhikkhū bhante idaṃ pubbe kena vūpasamessatīti pucchiṃsu, thero pubbe me āvuso uluṅkamatte sappipīte rogo vūpasammatīti āha, bhikkhū bhante samuddapiṭṭhe kathaṃ sappiṃ labhissāma, adhivāsethāti āhaṃsu, taṃ sutvā therena {note:theronanoāyasmantā itisabbattha} na no āyasmantā sappi dullabhā, mama pattaṃ gahetvā samuddodakaṃ uddharitvā ānethāti vutte bhikkhū tathā akaṃsu. Uddhaṭamattameva taṃudakaṃ parivattetvā sappi ahosi, atha bhikkhū taṃ disvā acchariyabbhutacittā jātā therassa sappiṃ upanāmesuṃ, therena sappino {note:sappinā itisabbattha} pītamatte so ābādho vūpasami, athassa bhikkhūhi ki metaṃ bhante acchariyaṃ, na no ito pubbe evarūpaṃ diṭṭhapubbaṃti vutte thero tenahi katapuññānaṃ puññavipākaṃ passissathāti vatvā samuddaṃ olokesi idaṃ sappi hotūti. Athassa cakkhupathe samudde sabbodakaṃ parivattetvā sappi ahosi. Athassa bhikkhū abbhutacittā aññampi īdisaṃ puññaṃ atthi bhanteti pucchiṃsu, tato thero tenahi passathāyasmantā mama puññanti vatvā samantā tattha tattha ghanaselapabbate olokesi, sabbāni tāni guḷapiṇḍāni ahesuṃ, tato cakkhupathe samantā bhattabhājanāni dassesi sabyañjanaṃ sopakaraṇaṃ. Tato himavantaṃ olokesi, sabbaṃ taṃ suvaṇṇamayaṃ ahosi. Athābhimukhaṭṭhāne mahantaṃ vanasaṇḍaṃ olokesi, sakalavanasaṇḍaṃnānāvirāgavatthehi sañchannaṃ ahosi, bhikkhū taṃ taṃ pāṭihāriyaṃ disvā atīva vimhitā bhante kena te puññakammena etādisāni pāṭihāriyāni bhavissantīti pucchiṃsu, thero kassapadasabalassa kāle attanā kataṃ sabbaṃ taṃ kusalaṃ pakāsesi. Tenettha.

::hangnum
1\.
::

::gatha1
Imasmiṃ {pb:M:0.0103} bhaddake kappe, kassapo nāma nāyako;
::

::gathalast
Sabbalokahitatthāya, loke uppajji cakkhumā.
::

::hangnum
2\.
::

::gatha1
Tadāhaṃ ucchuyantamhi, niyutto guḷakārako;
::

::gathalast
Tena kammena jīvāmi, posento puttadārake.
::

::hangnum
3\.
::

::gatha1
Kilantindriyamaddakkhiṃ, bhikkhuṃ rogāturaṃ tadā;
::

::gathalast
Bhikkhācārakavattena, ghatatthaṃ {note:ghatamattamupāgataṃ itisabbattha} samupāgataṃ.
::

::hangnum
4\.
::

::gatha1
Uluṅkamattaṃ sappissa, adadaṃ tassa bhikkhuno;
::

::gathalast
Saddahanto dānaphalaṃ, dayāyu daggamānaso.
::

::hangnum
.5
::

::gatha1
Tena kammena saṃsāre, saṃsaranto bhavābhave;
::

::gathalast
Yatthicchāmi ghataṃ tattha, uppajjati anappakaṃ.
::

::hangnum
6\.
::

::gatha1
Icchāmahaṃ samuddasmiṃ, phalampi ghatamattano;
::

::gathalast
Taṃ taṃ sabbaṃ ghataṃ hoti, ghatadānassidaṃ phalaṃ.
::

::hangnum
7\.
::

::gatha1
Suṇātha mayhaṃ aññampi, puññakammaṃ manoramaṃ;
::

::gathalast
Tadā disvānahaṃ bhikkhuṃ, rogena paripīḷitaṃ.
::

::hangnum
8\.
::

::gatha1
Guḷapiṇḍaṃ gahetvāna, patte tassa samākiriṃ;
::

::gathalast
Tena so sukhito āsi, rogaṃ byapagataṃ tadā.
::

::hangnum
9\.
::

::gatha1
Tena me guḷadānena, saṃsaraṃ devamānuse;
::

::gathalast
Yatthatthosmi guḷenāhaṃ, tattha taṃ sulabhaṃ mama.
::

::hangnum
10\.
::

::gatha1
Selāca vipulā mayhaṃ, honti cittānuvattakā;
::

::gathalast
Mahantaguḷapiṇḍāva, guḷadāne idaṃ phalaṃ.
::

::hangnum
11\.
::

::gatha1
Athāpi me kataṃ puññaṃ, suṇātha sādhu bhikkhavo;
::

::gathalast
Chātajjhattaṃ phandamānaṃ, disvāna sunakhaṃ tadā.
::

::hangnum
12\.
::

::gatha1
Bhattapīṇḍena {pb:M:0.0104} saṅgaṇhiṃ, tampi dānaṃ phalāvahaṃ;
::

::gathalast
Tato paṭṭhāya nāhosi, annapānena ūnatā.
::

::hangnum
13\.
::

::gatha1
Sulabhannapāno sukhito, ahosiṃjātijātiyaṃ;
::

::gathalast
Ajjāpi yadi icchāmi, bhojanena payojanaṃ.
::

::hangnum
14\.
::

::gatha1
Cakkhupathe samantā me, jāyantukkhaliyo bahū;
::

::gathalast
Athāparampi kusalaṃ, akāsiṃtaṃ saṇātha me.
::

::hangnum
15\.
::

::gatha1
Iṇaṭṭhakassa posassa, adāsekaṃ kahāpaṇaṃ;
::

::gathalast
Tena me puññakammena, anomabhavasampadaṃ.
::

::hangnum
16\.
::

::gatha1
Pacuraṃ jātarūpañca, labhāmi jātijātiyaṃ;
::

::gatha2
Sacajja dhanakāmohaṃ, ghanaselopi pabbato;
::

::gathalast
Hoti hemamayaṃ sabbaṃ, iṇato mocane phalaṃ.
::

::hangnum
17\.
::

::gatha1
Aññampi mama puññaṃ bho, suṇātha sutisobhanaṃ;
::

::gathalast
Kassapassa bhagavato, sāsanekaṃ bahussutaṃ.
::

::hangnum
18\.
::

::gatha1
Desentaṃ munino dhammaṃ, sutvā pīṇitamānaso;
::

::gathalast
Pūjesiṃsāṭakaṃ mayhaṃ, dhammassa dhammasāmino.
::

::hangnum
19\.
::

::gatha1
Tenāhaṃ puññakammena, saṃsaraṃ devamānuse;
::

::gathalast
Labhāmi pacuraṃ vatthaṃ, yaṃ lokasmiṃ varaṃ paraṃ.
::

::hangnum
20\.
::

::gatha1
Icchamāno sace ajja {note:jānamānopahaṃajja; jānadhānocahaṃajja itikatthaci}, himavantampi pabbataṃ;
::

::gathalast
Nānāvirāgavatthehi, chādayissaṃ samantato.
::

::hangnum
21\.
::

::gatha1
Sace icchāmi ajjeva, vatthenacchādayā mite;
::

::gathalast
Jantavo catudīpasmiṃ, vatthadānassidaṃ phalaṃ.
::

::hangnum
22\.
::

::gatha1
Etesaṃ puññakammānaṃ, vāhasā kāmabhūmiyaṃ;
::

::gathalast
Sampatti manubhutvāna, sāvatthipura muttame.
::

::hangnum
23\.
::

::gatha1
Jāto kule mahābhoge,
::

::gatha2
Vuddhippatto sukhedhito;
::

::gatha3
Tassa dhammaṃ suṇitvāna,
::

::gathalast
Pabbajitvāna sāsane.
::

::hangnum
24\.
::

::gatha1
Lokuttaraṃ aggarasaṃ, bhuñcanto munivāhasā;
::

::gathalast
Kilese pajahitvāna, arahattamapāpuṇiṃ.
::

::hangnum
25\.
::

::gatha1
Kusalaṃ nā vamantabbaṃ, khuddakanti kadācipi;
::

::gathalast
Anantaphaladaṃ hoti, nibbāṇampi dadāti taṃ.
::

Athassa dhammadesanaṃ sutvā bhikkhū ca mahājano ca dānādikusalakammaṃ katvā yebhuyyena saggaparāyaṇā ahesuṃti.

::hangnum
26\.
::

::gatha1
Manopasādenapi appapuññaṃ,
::

::gatha2
Evaṃ mahantaṃ bhavatīti ñatvā;
::

::gatha3
Mā appapuññanti pamajjathambho;
::

::gathalast
Sarātha deviṃ idha lājadāyiṃ.
::

::centre
Saddhopāsakassa vatthuṃ sattamaṃ.
::

#### 28. Kapaṇassa vatthumhi ayamānupubbīkathā

Amhākaṃ bhagavati parinibbute bārāṇasīnagaravāsī eko duggatapuriso paragehe bhatiṃkatvā jīvikaṃ kappeti, tasmiṃ samaye nagaravāsino yebhuyyena tasmiṃ tasmiṃ ṭhāne maṇḍapādayo kārāpetvā mahādānaṃ denti, taṃ disvā duggato evaṃ cintesi, ahaṃ pubbe akatapuññattā paragehe bhatiṃ katvā kicchena kasirena jīvāmi. Nivāsanapārupanampi vāsaṭṭhānamattammi dukkhato labhāmi. Idāni buddhuppādo vattati bhikkhusaṅghopi.

Sabbe {pb:M:0.0106} ime dānaṃ datvā saggamaggaṃ sodhenti. Mayāpi dānaṃ dātuṃ vaṭṭati. Tamme dīgharattaṃ hitāya sukhāya bhavissati. Api ca mayhaṃ taṇḍulanālimattampi natthi, akatavīriyena taṃ matthakaṃ pāpetuṃ na sakkā, etadatthāyāhaṃ uyyogaṃ katvā dānaṃ dassāmīti cintetvā tato paṭṭhāya bhatiṃ pariyesamāno gantvā tattha tattha bhatiṃ katvā laddhanivāpe ca bhikkhācariyāya laddhatilataṇḍulādayo ca ekattha saṃharitvā manusse samādāpetvā tasmiṃ maṇḍapaṃ kārāpetvā vanakusamādīhi taṃ alaṅkaritvā bhikkhū nimantetvā maṇḍape nisīdāpetvā sabbesaṃ pāyasaṃ {note:pāyāsaṃ itisabbattha} paṭiyādetvā bhojesi. Atha so maraṇakāle attanā kataṃ taṃ dānavaraṃ anussari. So tena kusalakammena suttappabuddho viya devaloke nibbatti. Tasmiṃ tena katapuññānurūpaṃ mahantaṃ kanakavimānaṃ nibbatti. Samantā tigāvutaṭṭhāne devatā nānā vidhāni turiyāni gahetvā upahāraṃ karonti. Niccaṃ devaccharāsahassāni {note:devaccharāsahassaṃ itisabbattha} taṃ parivāretvā tiṭṭhanti. Evaṃ so mahantaṃ sampattiṃ anubhavati. Athekadivasaṃ suvaṇṇaselavihāravāsī mahāsaṅgharakkhitatthero pattapaṭisambhido devacārikaṃ caramāno taṃ devaputtaṃ anupamāya devasampattiyā virocamānaṃ disvā upasaṅkamma ṭhito tena katakammaṃ pucchi. Sopissa yathābhūtaṃ byākāsi, tenattha.

::hangnum
1\.
::

::gatha1
Sabbasovaṇṇayo āsi, pāsādo ratanāmayo;
::

::gathalast
Soṇṇasiṅgasatākiṇṇo, duddikkho ca pabhassaro.
::

::hangnum
2\.
::

::gatha1
Kūṭāgāra satākiṇṇo, soṇṇamālāsamākulo;
::

::gathalast
Muttākalāpālambanti, tattha tattha manoramā.
::

::hangnum
3\.
::

::gatha1
Nekagabbhasatākiṇṇo, sayanāsanamaṇḍito;
::

::gathalast
Vibhatto bhabbabhāgehi, puññavaḍḍhakinā kato.
::

::hangnum
4\.
::

::gatha1
Naccanti {pb:M:0.0107} pamadā tattha, bherimaṇḍalamajjhagā;
::

::gathalast
Gāyanti kāci kīḷanti, vādenti kāci tantiyo.
::

::hangnum
5\.
::

::gatha1
Tato tigāvute ṭhāne, pāsādassa samantato;
::

::gathalast
Sahaccharā devaputtā, gahetvā ātatādayo.
::

::hangnum
6\.
::

::gatha1
Modanti parivāretvā, naccagītādinā sadā;
::

::gathalast
Ullaṅghantica selenti, silāghanti samantato.
::

::hangnum
7\.
::

::gatha1
Evaṃ mahiddhiko dāni, tuvaṃ vandova bhāsati;
::

::gathalast
Pucchāmi taṃ devaputta, kiṃ kammamakarī purā.
::

::centre
Devaputto āha.
::

::hangnum
8\.
::

::gatha1
Ahosiṃ duggato pubbe, bārāṇasīpuruttame;
::

::gathalast
Dānaṃ denti narā tattha, nimantetvāna bhikkhavo.
::

::hangnum
9\.
::

::gatha1
Jīvanto bhatiyā sohaṃ, dānaṃ dente mahājane;
::

::gathalast
Tuṭṭhahaṭṭhe pamudite, evaṃ cintesahaṃ tadā.
::

::hangnum
10\.
::

::gatha1
Sampannavatthālaṅkārā, dānaṃ denti ime janā;
::

::gathalast
Paratthapi pahaṭṭhāva, sampattimanubhonti te.
::

::hangnum
11\.
::

::gatha1
Buddhuppādo ayaṃ dāni, dhammo loke pavattati;
::

::gathalast
Susīlā dāni vattanti, dakkhiṇeyyā jinorasā.
::

::hangnum
12\.
::

::gatha1
Anāvaṭṭhito {note:avaṭṭhitoca; andhaṭṭhitoca itipikattaci} saṃsāro, apāyā khalu pūritā;
::

::gathalast
Kalyāṇavimukhā sattā, kāmaṃ gacchanti duggatiṃ.
::

::hangnum
13\.
::

::gatha1
Idāni dukkhito hutvā, jīvāmi kasirenahaṃ;
::

::gathalast
Daliddo kapaṇo dīno, appabhogo anālayo.
::

::hangnum
14\.
::

::gatha1
Idāni bījaṃ ropemi, sukhette sādhusammate;
::

::gathalast
Appevanāma tenāhaṃ, parattha sukhito siyā.
::

::hangnum
15\.
::

::gatha1
Iti cintiya bhikkhitvā, bhatiṃ katvāna nekadhā;
::

::gathalast
Maṇḍapaṃ tattha kāretvā, nimantetvāna bhikkhavo.
::

::hangnum
16\.
::

::gatha1
Āyāsena {pb:M:0.0108} adāsāhaṃ, pāyasaṃ amatāya so;
::

::gathalast
Tena kammavipākena, devaloke manorame.
::

::hangnum
17\.
::

::gatha1
Jātomhi dibbakāmehi, modamāno anekadhā;
::

::gathalast
Dīghāyuko vaṇṇavanto, tejassīca ahosahanti.
::

Evaṃ devaputto attanā katapuññakammaṃ vittārena kathesi, theropi manussalokaṃ āgantvā manussānaṃ attanā paccakkhato diṭṭhadibbasampattiṃ pakāsesi. Taṃ sutvā mahājano kusalakammaṃ katvā yebhuyyena sagge nibbattoti.

::hangnum
18\.
::

::gatha1
Anālayo duggatadīnakopi,
::

::gatha2
Dānaṃ dadanto dhigato visesaṃ;
::

::gatha3
Saggā pavaggaṃ yadi patthayavho,
::

::gathalast
Hantvāna maccheramalaṃ dadāthāti.
::

::centre
Kapaṇassa vatthuṃ aṭṭhamaṃ.
::

#### 29. Devaputtassa vatthumhi ayamānupubbīkathā

Ito pubbe nāradassa kira sammāsambuddhassa kāle ayaṃ dīpo aññatarena nāmena pākaṭo ahosi, so panekasmiṃ kāle dubbhikkho ahosi dussasso, mahāchātakabhayaṃ satte pīḷeti. Tasmiṃ samaye nāradassa bhagavato eko sāsaniko sāvako aññatarasmiṃ gāme piṇḍāya caritvā yathā dhotapattova nikkhami. Athaññatarasmiṃ gehe manussā ekaṃ taṇḍulanāḷiṃpoṭalikāya bandhitvā udake pakkhipitvā pacitvā udakaṃ gahetvā pivanto jīvanti, tadā theraṃ disvā vanditvā pattaṃ gahetvā tena taṇḍulena bhattaṃ pacitvā patte pakkhipitvā therassa adaṃsu. Atha {pb:M:0.0109} tesaṃ saddhābalena sā ukkhali bhattena paripuṇṇā ahosi, te taṃ abbhutaṃ disvā ayyassa dinnadāne vipāko ajjeva no diṭṭhoti somanassajātā mahājanaṃ sannipātetvā te bhattaṃ bhojetvā pacchā sayaṃ bhuñjiṃsu. Bhattassa gahitagahitaṭṭhānaṃ pūrateva. Tato paṭṭhāya te sampattamahājanassa dānaṃ dadantā āyupariyosāne devaloke nibbattiṃsu, atha so thero bhattaṃ ādāya gantvā aññatarasmiṃ rukkhamūle nisīditvā bhuñjitumārati. Tasmiṃ kira rukkhe nibbatto eko devaputto āhārena kilanto bhuñjamānaṃ theraṃ disvā attabhāvaṃ vijahitvā mahallakavesena tassa samīpe aṭṭhāsi. Thero anāvajjitvāva bhuñjati. Devaputto carimālopaṃ ṭhapetvā bhuttakāle ukkāsitvā attānaṃ ṭhitabhāvaṃ jānāpesi. Thero taṃ disvā vippaṭisāri hutvā carimaṃ bhatthapiṇḍaṃ tassa hatthe ṭhapesi, tato so bhattapiṇḍaṃ gahetvā ṭhito cintesi. Ito kira mayā pubbe samaṇabrāhmaṇānaṃ vā kapaṇaddhikānaṃ vā antamaso kākasunakhā dīnampi āhāraṃ adinnapubbaṃ bhavissati, tenavāhaṃ devo hutvāpi bhattaṃ na labhāmi. Handāhaṃ imaṃ bhattapiṇḍaṃ therasseva dassāmi, taṃ me bhavissati dīgharattaṃ hitāya sukhāya cāti. Evañca pana cintetvā bhattapiṇḍe āsaṃ pahāya theraṃ upasaṅkamma sāmi dāsassa vo alaṃ idha lokena saṅgahaṃ. Paralokena me saṅgahaṃ karothāti vatvā tassa patte okiri. Athassa bhatthapiṇḍaṃ {note:bhatthapiṇḍaṃ itisabbattha} patte patitamatteyeva tigāvutaṭṭhāne dibbamayāni bhattabhājanānipaññāyiṃsu. Devaputto theraṃ pañcapatiṭṭhitena vanditvā tato dibbabhojanaṃ gahetvā pathamaṃ dānaṃ datvā pacchā sayaṃ bhuñci. Tato deputto dutiyadivasato paṭṭhāya therassa ca sampattamahājanassa ca mahādānaṃ dento āyupariyosāne {pb:M:0.0110}0 devaloke nibbattitvā chasu kāmasaggesu aparāparaṃ dibbasampatti manubhavamāno padumuttarassa bhagavato kāle tato cuto bārāṇasiyaṃ anekavibhavassa micchādiṭṭhikassa kuṭumbikassa gehe nibbatti. Devotissa nāmaṃ akaṃsu. Aparabhāge viññutaṃ pattassa tassa mātāpitaro kālamakaṃsu. Sovaṇṇamaṇimuttādipūritakoṭṭhāgārādayo oloketvā mama mātāpitaro micchādiṭṭhikattā ito dānādikiñcikammaṃ akaritvā paralokaṃ gacchantā kākaṇikamattampi agahetvā gatā, ahaṃ pana taṃ gahetvāva gamissāmīti sanniṭṭhānaṃ katvā bheriṃ carāpetvā kapaṇaddhikavanibbake sannipātetvā sattāhabbhantare sabbaṃ sāpateyyaṃ dānamukhena datvā araññaṃ pavisitvā isippabbajjaṃ pabbajitvā kasiṇaparikammaṃ katvā pañca bhiññā aṭṭha samāpattiyo nibbattetvā ākāsacārī ahosi. Atha tasmiṃsamaye padumuttaro nāma bhagavā haṃsavatīnagare paṭivasanto devabrahmādiparivuto catusaccapaṭisaṃyuttaṃ dhammaṃ desento nisinno hoti, tadā so tāpaso ākāsena gacchanto mahājanasamāgamañca bhagavato sarīrato nikkhantachabbaṇṇaraṃsiyo ca disvā kimetaṃti vimhito ākāsā otaritvā mahatiyā buddhalīḷāya nisīditvā dhammaṃ desentaṃ bhagavantaṃ disvā pasannamānaso parisantare nisinno dhammaṃ sutvā bhagavantaṃ vanditvā attano assamameva agamāsi. Atha so tattha yāvatāyukaṃ ṭhatvā āyupariyosāne tāvatiṃsabhavane nibbatto tiṃsakappe dibbasampattimanubhavanto chasu kāmasaggesu aparāpariyavasena saṃsari. Ekapaññāsaattabhāve sakko devarājā ahosi, ekakavīsatiattabhāve cakkavatti hutvā manussasampatti manubhavitvā imasmiṃbuddhuppāde bhagavati parinibbute sāvatthiyaṃ aññatarasmiṃ kulagehe nibbattitvā sattavassiko ekaṃ bhikkhuṃ dhammaṃ desentaṃ addasa. Disvā taṃ upasaṅkamitvā dhammaṃ sutvā aniccasaññaṃ {pb:M:0.0111} paṭilabhitvā tattha nisinnova arahattaṃ pāpuṇi, tato so pattapaṭisambhido attanā katapuññakammaṃ olokento taṃ pubbacariyaṃ bhikkhūnaṃ majjhe pakāsento āha. Tasmā.

::hangnum
1\.
::

::gatha1
Nārado kira sambuddho, pubbe āsi naruttamo;
::

::gathalast
Lokaṃ dukkhā pamocento, dadanto amataṃ padaṃ.
::

::hangnum
2\.
::

::gatha1
Tasmiṃ tu samaye tassa, sāvako chinnabandhano;
::

::gathalast
Bhikkhitvā dīpake laddha, māhāraṃ paribhuñjituṃ.
::

::hangnum
3\.
::

::gatha1
Rukkhamūla mupā gañchi, tatthāsiṃ rukkhadevatā;
::

::gathalast
Bubhukkhitā udikkhantī, aṭṭhāsiṃ tassa santike.
::

::hangnum
4\.
::

::gatha1
Adāsi me bhattapiṇḍaṃ, karuṇāpūritantaro;
::

::gathalast
Gahetvāna ṭhito piṇḍaṃ, sahamāno khudaṃ tadā.
::

::hangnum
5\.
::

::gatha1
Adinnattā mayā pubbe, kiñci dānaṃ supesale;
::

::gathalast
Jighacchāpīḷito homi, jātopi devayoniyaṃ.
::

::hangnum
6\.
::

::gatha1
Ajja khettaṃ suladdhaṃme, deyyadhammopi vijjati;
::

::gathalast
Bījamettha ca ropemi, bhavato parimuttiyā.
::

::hangnum
7\.
::

::gatha1
Iti cintiya vanditvā, dāsassa sāmi vo alaṃ;
::

::gathalast
Saṅgahaṃ idha lokasmiṃ, karotha pāralokikaṃ.
::

::hangnum
8\.
::

::gatha1
Iti vatvā adāsāhaṃ, bhuñci sopi dayāparo;
::

::gathalast
Tenāhaṃ puññakammena, sudhannamalabhiṃ khaṇe.
::

::hangnum
9\.
::

::gatha1
Tato cuto chadevesu, vindanto mahatiṃsiriṃ;
::

::gathalast
Cirakālaṃ vasiṃ tattha, deviddhīhi samaṅgitā.
::

::hangnum
10\.
::

::gatha1
Satasahasse ito kappe, padumuttaranāmako;
::

::gathalast
Uppajji lokanāyako, dhammarājā tathāgato.
::

::hangnum
11\.
::

::gatha1
Mahiddhiko {pb:M:0.0112} tadā āsiṃ, tāpaso kānane vane;
::

::gathalast
Sampattapañcā bhiññāṇo, ākāsena carāmahaṃ.
::

::hangnum
12\.
::

::gatha1
Tadā kāsena gacchanto, ramme haṃsavatīpure;
::

::gathalast
Buddharaṃsiparikkhittaṃ, ketumālāvilāsitaṃ.
::

::hangnum
13\.
::

::gatha1
Devasaṅghaparibbūḷhaṃ, desentaṃ addasaṃ jinaṃ;
::

::gathalast
So taṃ disvāna nabhasā, ṭhitohaṃ parisantare.
::

::hangnum
14\.
::

::gatha1
Dhammaṃ sutvā udaggohaṃ, kālaṃ katvāna satthuno;
::

::gathalast
Tato cuto papannosmi, tāvatiṃse manorame.
::

::hangnum
15\.
::

::gatha1
Tiṃsakappasahassāni, caranto devamānuse;
::

::gathalast
Duggatiṃ nābhijānāmi, labhāmi vipulaṃ sukhaṃ.
::

::hangnum
16\.
::

::gatha1
Ekapaññāsatikkhattuṃ, devarajjamakārayiṃ;
::

::gathalast
Athekavīsatikkhattuṃ, cakkavattī ahosahaṃ.
::

::hangnum
17\.
::

::gatha1
Padesarajjaṃ kāsāhaṃ, bahukkhattuṃ tahiṃ tahiṃ;
::

::gathalast
Imasmiṃ bhaddake kappe, nibbutetu {note:nibbutesu itisabbattha} tathāgate.
::

::hangnum
18\.
::

::gatha1
Codito puññakammena, sāvatthipuramuttame;
::

::gathalast
Uppajjitvā kule seṭṭhe, jātiyā sattavassiko.
::

::hangnum
19\.
::

::gatha1
Sutvā dhammaṃ kathentassa, bhikkhussaññatarassahaṃ;
::

::gathalast
Bhavassantaṃ karitvāna, arahattamapāpuṇiṃ.
::

::hangnum
20\.
::

::gatha1
Sudinnaṃ me tadā dānaṃ, sussutaṃ dhammamuttamaṃ;
::

::gathalast
Dukkhassantaṃ akāsāhaṃ, tassa kammassa vāhasāti.
::

Evañca pana vatvā bahū jane kusalakamme niyojesīti.

::hangnum
21\.
::

::gatha1
Dānenapevaṃ {pb:M:0.0113} carimāya piṇḍiyā,
::

::gatha2
Savaṇāya dhammassa muhuttakena;
::

::gatha3
Labhanti sattā tividhampi sampadaṃ,
::

::gathalast
Phalaṃ vade ko bahudāyakassa bho.
::

::centre
Devaputtassa vatthuṃ navamaṃ.
::

#### 30. Sīvalittherassa vatthumhi ayamānupubbīkathā

Ito kira kappasatasahassamatthake padumuttaro nāma satthā loke udapādi dhammadesanāya satte amatamahānibbāṇaṃ pāpento, tasmiṃ samaye bhagavā haṃsāvatiyaṃ sarājikāya parisāya majjhe ekaṃ bhikkhuṃ lābhīnaṃ aggaṭṭhāne ṭhapesi. Tadā rājā taṃ disvā taṃ ṭhānaṃ kāmayamāno buddhapamukhassa saṅghassa mahādānaṃ datvā bhagavato pādamūle sirasā nipajji, tadāssa bhagavā anāgate gotamassa bhagavato sāsane taṃ ṭhānaṃ labhissasīti vatvā byākāsi. Taṃ sutvā mudito rājā puññāni katvā devaloke nibbatti. Tato aparabhāge bārāṇasiyaṃ seṭṭhiputto hutvā paccekabuddhasahassaṃ catupaccayadānena yāvajīvaṃ paṭijaggitvā devaloke nibbatto mahantaṃ sampatti manubhavitvā tato cuto vipassissa bhagavato kāle bandhumatīnagare aññatarasmiṃ kulagehe nibbatti. So tasmiṃ samaye senaguttaṭṭhāne ṭhatvā rañño kammaṃ karoti, tadā nagaravāsino upāsakagaṇā vipassīsammāsambuddhaṃ upasaṅkamma vanditvā bhagavā bhante sasāvako amhākaṃ anuggahaṃ karotūti svātanāya nimantetvā mahādānaṃ datvā sabbe ekacchandā bhagavanta muddissa mahārahaṃ mahāpariveṇaṃ kārāpetvā pariveṇamahe mahādānaṃ dadantā dānagge asukaṃ nāma {pb:M:0.0114} natthīti na vattabbanti vatvā dānaṃ paṭiyādetvā dānaggaṃ olokentā navadadhiñca paṭalamadhuñca apassantā purise pakkositvā sahassaṃ datvā dadhimadhuṃ khippaṃ pariyesitvā ānethāti pesesuṃ, te sahassaṃ gahetvā dadhimadhuṃ upadhāretuṃ tattha tattha vicarantā dvārantare aṭṭhaṃsu, tadā ayaṃ senagutto rañño sabhattaṃ dadhimadhuṃ ādāya gacchanto mahādvāraṃ sampāpuṇi, atha te dadhimadhuṃ disvā bho kahāpaṇaṃ gahetvā imaṃ dehīti yāciṃsu. Tena {note:tenadassāmi itipikattaci} na dassāmīti vutte yāvasahassaṃ vaḍḍhetvā yāciṃsu. Tato senagutto imaṃ appagghaṃ sahassena yācatha, ki manena karothāti pucchi, tehi sambuddhatthāyāti vutte tenahi ahameva dassāmīti jīramaricādīhi sakkharamadhuphāṇitādayo yojetvā dānaggaṃ upanāmesi. Taṃ satthu ānubhāvena buddhapamukhassa aṭṭhasaṭṭhibhikkhusatasahassassa pahoṇakaṃ ahosi. Tato so tena puññakammena devamanussalokesu sampatti manubhavitvā aparabhāge amhākaṃ bhagavato kāle koliyanagare mahālilicchavirañño upanissāya suppiyāya nāma aggamahesiyā kucchismiṃ paṭisandhiṃ gaṇhi. So sattamāsasattasaṃvaccharāni mātukucchiyaṃ vasitvā sattadivasāni mūḷhagabbho dukkhamanubhavi. Mātukucchito nikkhamantassa tassa mātāpitaro sīvalīti nāma makaṃsu. Evaṃ mahāpuññassa ettakaṃ kālaṃ mātukucchimhi dukkhānubhavanaṃ attanāva katena pāpabalena ahosi, so kira atīte rājā hutvā attano sapattaraññā saddhiṃ saṅgāmento mātarā saddhiṃ mantesi. Sā nagaraṃ rundhitvā amitte gaṇhituṃ sakkāti upāya madāsi, sopi tassā vacanena nagaraṃ rundhitvā sattame divase aggahesi, tena pāpakammabalena mātāputtānaṃ evaṃ mahantaṃ dukkhaṃ ahosīti. Tato {pb:M:0.0115} sā puttaṃ vijāyanakāle sattame divase bhagavantaṃ anussaritvā sukhena bhāraṃ muñci. Tuṭṭhā sā sattame divase buddhapamukhassa bhikkhusaṅghassa mahādānaṃ adāsi, athassā putto sattavassikakāle gehā nikkhamma satthāraṃ disvā pabbajjaṃ yāci. Satthā sāriputtattherassa niyojesi, tato sāriputtattherena upajjhāyena moggallānamācariyaṃ katvā pabbaji, atha so khuraggeyeva arahattaṃ patvā buddhasāsanaṃ sobhesi, so pubbe katapuññānubhāvena mahāpuñño ahosi lābhīnañca aggo. Athekasmiṃ samaye bhagavā revatattheraṃ dassanāya khadiravanavihāraṃ gacchanto tiṃsabhikkhusahassehi saddhiṃ tiṃsayojanikaṃ chaṭṭitakantāraṃ sampāpuṇi nirūdakaṃ appabhakkhaṃ. Yebhuyyena devatā sīvalitthere pasannā. Tasmā bhagavā sīvalittheraṃ purato cārikaṃ katvā devatāhi kārāpite vihāre vasanto devatāhi sajjitadānaṃ paribhuñjanto revatattheraṃ saṃpāpuṇitvā gatakammaṃ niṭṭhāpetvā jetavanamāgamma lābhīnaṃ aggaṭṭhāne taṃ ṭhapesīti. Tena vuttaṃ apadāne.

::hangnum
1\.
::

::gatha1
Padumuttaro nāma jino, sabbadhammesu cakkhumā;
::

::gathalast
Ito satasahassamhi, kappe uppajji nāyako.
::

::hangnum
2\.
::

::gatha1
Sīlaṃ tassa asaṅkhyeyyaṃ, samādhi vajirūpamo {note:vajirūpamā itikatthaci};
::

::gathalast
Asaṃkhiyaṃ ñāṇavaraṃ, vimutti ca anopamā.
::

::hangnum
3\.
::

::gatha1
Manujāmaranāgānaṃ, brahmānañca samāgame;
::

::gathalast
Samaṇabrāhmaṇākiṇṇe, dhammaṃ deseti nāyako.
::

::hangnum
4\.
::

::gatha1
Sasāvakaṃ mahālābhiṃ, puññavantaṃ jutindharaṃ,
::

::gathalast
Ṭhapesi etadaggamhi, parisāsu visārado.
::

::hangnum
5\.
::

::gatha1
Tadāhaṃ {pb:M:0.0116} khattiyo āsiṃ, pure haṃsavatīvhaye {note:haṃsāvatavhaye itisabbattha};
::

::gathalast
Sutvā jinassa taṃ vākyaṃ, sāvakassa guṇaṃ bahuṃ.
::

::hangnum
6\.
::

::gatha1
Nimantayitvā sattāhaṃ, bhojayitvā sasāvakaṃ;
::

::gathalast
Mahādānaṃ daditvāna, taṃ ṭhānamabhipatthayiṃ.
::

::hangnum
7\.
::

::gatha1
Tadā maṃ vinataṃ pāde, disvāna purisāsabho;
::

::gathalast
So sarena mahāvīro, imaṃ vacanamabravī.
::

::hangnum
8\.
::

::gatha1
Tato jinassa vacanaṃ, sotukāmā mahājanā;
::

::gathalast
Devadānavagandhabbā, brahmānoca mahiddhikā.
::

::hangnum
9\.
::

::gatha1
Samaṇabrāhmaṇā cāpi, namassisuṃ katañjalī;
::

::gathalast
Namo te purisājañña, namo te purisuttama.
::

::hangnum
10\.
::

::gatha1
Khattiyena mahādānaṃ, dinnaṃ sattāhakampi {note:sattāhakaṃpito itipikatthaci} no;
::

::gathalast
Sotukāmā phalaṃ tassa, byākarohi mahāmune.
::

::hangnum
11\.
::

::gatha1
Tato avoca bhagavā, suṇotha mama bhāsitaṃ;
::

::gathalast
Appameyyamhi buddhasmiṃ, guṇamhi suppatiṭṭhitā.
::

::hangnum
12\.
::

::gatha1
Dakkhiṇā dāyakaṃ patvā, appameyyaphalāvahā;
::

::gathalast
Api ce sa mahābhogo, ṭhānaṃ pattheti muttamaṃ.
::

::hangnum
13\.
::

::gatha1
Lābhī vipulalābhīnaṃ, yathā bhikkhu sudassano;
::

::gathalast
Tathāhaṃpi bhaveyyanti, lacchate taṃ anāgate.
::

::hangnum
14\.
::

::gatha1
Satasahassito kappe, okkākakulasambhavo;
::

::gathalast
Gotamonāma nāmena, satthā loke bhavissati.
::

::hangnum
15\.
::

::gatha1
Tassa dhammesu dāyādo, oraso dhammanimmito;
::

::gathalast
Sīvali nāma nāmena, hessati satthusāvako.
::

::hangnum
16\.
::

::gatha1
Tena {pb:M:0.0117} kammena sukatena, cetanāpaṇidhīhi ca;
::

::gathalast
Jahitvā mānusaṃ dehaṃ, tāvatiṃsūpago ahaṃ.
::

::hangnum
17\.
::

::gatha1
Tatoparasmiṃsamaye, bārāṇasipuruttame;
::

::gathalast
Seṭṭhiputto ahaṃ āsiṃ, aḍḍhappatto mahādhano.
::

::hangnum
18\.
::

::gatha1
Sahassamatte pacceka, nāyake ca nimantiya;
::

::gathalast
Madhurenannapānena, santappesiṃtadādaro.
::

::hangnum
19\.
::

::gatha1
Tato cuto chakāmagge, anubhosiṃmahāyasaṃ;
::

::gathalast
Devaccharāparivuto, pāsāde ratanāmaye.
::

::hangnum
20\.
::

::gatha1
Evaṃ acintiyā buddhā, buddhadhammā acintiyā;
::

::gathalast
Acintiye pasannānaṃ, vipākopi acintiyo.
::

::hangnum
21\.
::

::gatha1
Ekanavutito kappe, vipassīnāma nāyako;
::

::gathalast
Uppajji cārunayano, sabbadhammavipassako.
::

::hangnum
22\.
::

::gatha1
Tadāhaṃ bandhumatiyā, kulassaññatarassa ca;
::

::gathalast
Dayito patthito putto, āsiṃ kammantabyāvaṭo.
::

::hangnum
23\.
::

::gatha1
Tadā aññataro pūgo, vipassissa mahesino;
::

::gathalast
Pariveṇaṃ akāresi, mahanta miti vissutaṃ.
::

::hangnum
24\.
::

::gatha1
Niṭṭhite ca mahādānaṃ, dadaṃ khajjakasaṃyutaṃ;
::

::gathalast
Navaṃ dadhi madhuñceva, vicinaṃ na ca maddasa.
::

::hangnum
25\.
::

::gatha1
Tadāhaṃ taṃ gahetvāna, navaṃ dadhi madhumpica,
::

::gathalast
Kammasāmigharaṃ gacchaṃ, tamenaṃ {note:tamesaṃ itisabbattha} dāna maddasaṃ.
::

::hangnum
26\.
::

::gatha1
Sahassampi ca datvāna, na latiṃsu ca taṃ dvayaṃ;
::

::gathalast
Tato evaṃ vicintesiṃ, netaṃ hessati orakaṃ.
::

::hangnum
27\.
::

::gatha1
Yathā {pb:M:0.0118} ime janā sabbe, sakkaronti tathāgataṃ;
::

::gathalast
Ahampi kāraṃ kassāmi, sasaṅghe lokanāyake.
::

::hangnum
28\.
::

::gatha1
Tadāhamevaṃ cintetvā, dadhiṃmadhuñca ekato;
::

::gathalast
Yojetvā lokanāthassa, sasaṅghassa adāsahaṃ.
::

::hangnum
29\.
::

::gatha1
Tena kammena sukatena, cetanāpaṇidhīhi ca;
::

::gathalast
Jahitvā mānusaṃ dehaṃ, tāvatiṃsa magañchahaṃ.
::

::hangnum
30\.
::

::gatha1
Punāhaṃ bārāṇasiyaṃ, rājā hutvā mahāyaso;
::

::gathalast
Sattukassa tadā ruddho, dvārarodhaṃ akārayiṃ.
::

::hangnum
31\.
::

::gatha1
Tato sapattino {note:sampattino; sapattāno iticakatthaci} ruddhā, ekāhaṃ rakkhitā ahuṃ;
::

::gathalast
Tato tassa vipākena, pāpuṇiṃ nirayaṃ bhusaṃ.
::

::hangnum
32\.
::

::gatha1
Pacchime ca bhave dāni, jātohaṃ koliye pure;
::

::gathalast
Suppavāsā ca me mātā, mahāli licchavī pitā.
::

::hangnum
33\.
::

::gatha1
Khattiye puññakammena, dvārarodhassa vāhasā;
::

::gathalast
Sattamāse sattavasse, vasiṃkucchimhi dukkhito.
::

::hangnum
34\.
::

::gatha1
Sattāhaṃ dvāramūḷhohaṃ, mahādukkhasamappito;
::

::gathalast
Mātā me chandadānena, eva māsi sudukkhitā.
::

::hangnum
35\.
::

::gatha1
Suvatthitohaṃ nikkhanto, buddhena anukampito;
::

::gathalast
Nikkhantadivaseyeva, pabbajiṃ anagāriyaṃ.
::

::hangnum
36\.
::

::gatha1
Upajjhā sāriputto me, moggallāno mahiddhiko;
::

::gathalast
Kese oropayanto me, anusāsi mahāmati.
::

::hangnum
37\.
::

::gatha1
Kesesu chijjamānesu {note:channamanesu itipikatthaci}, arahattamapāpuṇīṃ;
::

::gathalast
Devo nāgā manussā ca, paccayānu panenti me.
::

::hangnum
38\.
::

::gatha1
Padumuttaranāmañca, vipassiṃca vināyakaṃ;
::

::gathalast
Saṃpūjayiṃ pamudito, paccayehi visesato.
::

::hangnum
39\.
::

::gatha1
Tato {pb:M:0.0119} tesaṃ vipākena, kammānaṃ vipuluttamaṃ;
::

::gathalast
Lābhaṃ labhāmi sabbattha, vane gāme jale thale.
::

::hangnum
40\.
::

::gatha1
Revataṃ dassanatthāya, yadā yāti vināyako;
::

::gathalast
Tiṃsabhikkhusahassehi, saha lokagganāyako.
::

::hangnum
41\.
::

::gatha1
Tadā devo panītehi {note:paṇītehi itisabbattha}, mamatthāya mahāmati;
::

::gathalast
Paccayehi mahāvīro, sasaṅgho lokanāyako.
::

::hangnum
42\.
::

::gatha1
Upaṭṭhito mayā buddho, gantvā revatamaddasa;
::

::gathalast
Tato jetavanaṃ gantvā, etadagge ṭhapesimaṃ.
::

::hangnum
43\.
::

::gatha1
Lābhīnaṃ sīvali aggo, mama sissesu bhikkhavo;
::

::gathalast
Sabbelokahito satthā, kittayī parisāsumaṃ.
::

::hangnum
44\.
::

::gatha1
Kilesā jhāpitā mayhaṃ, bhavā sabbe samūhatā;
::

::gathalast
Nāgova bandhanaṃ chetvā, viharāmi anāsavo.
::

::hangnum
45\.
::

::gatha1
Svāgataṃ vata me āsi, buddhaseṭṭhassa santikaṃ;
::

::gathalast
Tisso vijjā anuppatto, kataṃ buddhassa sāsanaṃ.
::

::hangnum
46\.
::

::gatha1
Paṭisambhidā catassopi, vimokkhā pica aṭṭhime;
::

::gathalast
Chaḷabhiññā sacchikatā, kataṃ buddhassa sāsananti.
::

Itthaṃ sudaṃ āyasmā sīvalitthero imā gāthāyo abhāsitthāti.

::hangnum
47\.
::

::gatha1
Sutvāna etaṃ caritaṃ mahabbhutaṃ,
::

::gatha2
Puññānubhāvañca siriṃ sirīmataṃ;
::

::gatha3
Hitvā kusītaṃ kusalaṃ karotha,
::

::gathalast
Kāmāttha kāmaṃ bhavabhoganibbutiṃ.
::

::centre
Sīvalittherassa vatthuṃ dasamaṃ.
::

::centre
Yakkhavañcitavaggo tatiyo.
::

### Mahāsenavaggo

#### 31. Mahāsenarañño vatthumhi ayamānupubbīkathā

Bhagavati {pb:M:0.0121} parinibbute pāṭaliputtanagare mahāseno nāma rājā rajjaṃ kāresi dhammiko dhammarājā. So pana pitupitāmahādīnaṃ dhanarāsiṃ oloketvā ime imaṃ sāpateyyaṃ pahāya maccuno mukhamupagatā. Aho saṃsārikānaṃ aññāṇatā. Dhanaṃ ṭhapetvā attano vināsañca attānaṃ ṭhapetvā dhanavināsañca na jānantīti sampattiyā adhigamañca vināsaṃ cāti sabbaṃ cintetvā dhammañca sutvā paṭiladdhasaddho divase divase dasasahassānaṃ bhikkhūnaṃ madhurena annapānena santappento anekāni puññāni upacinanto ekadivasaṃ raho paṭisallino evaṃ cintesi. Evaṃ rājaniyogena janassa pīḷanaṃ katvā dinnadānato sahatthena kammaṃ katvā laddhena dinnadānaṃ mahapphalaṃ mahānisaṃsaṃ bhavissati, evaṃ mayā kātabbanti so suhadā maccassa rajjaṃ nīyyātetvā attano kaṇiṭṭhikaṃ ādāya kiñci ajānāpetvā aññataravesena nagarā nikkhamma uttaramadhuraṃ nāma nagaraṃ agamāsi, tattha mahāvibhavo eko seṭṭhi paṭivasati, te seṭṭhino samīpa mupagamma ṭhitā. Tena kimatthāyāgatāti vutte rājā tava gehe bhatiyā kammaṃ karissāmīti vatvā tenānuññāto tīṇi vassāni kamma makāsi, tato ekadivasaṃ seṭṭhi te disvā pakkositvā atīva tumhe sukhumālatarā. Tathāpi imasmiṃ gehe kammakaraṇena ciraṃ vasittha, ettakaṃ kālaṃ kismiñci kammepi kusītattaṃ na paññāyati. Pageva anācārampi, yāgubhattaṃ ṭhapetvā aññaṃ upakārampi mama santikā natthi, kenatthena kammaṃ karothāti pucchi. Rājā tassa vacanaṃ sutvā imasmiṃ janapade sālino manāpabhāvo bahuso sūyati. Tasmā sālīnamatthāya idhā gatamhāti āha, taṃ sutvā tesaṃ tuṭṭho seṭṭhi sālīnaṃ sakaṭasahassaṃ adāsi, rājā sāliṃlabhitvā seṭṭhino {pb:M:0.0122} evamāha, bho imaṃ amhākaṃ nagaraṃ pāpethāti, taṃ sutvā seṭṭhi sādhūti vatvā sāliparipuṇṇasakaṭasahassaṃ rañño nagaraṃ pāpesi, rājā nagaraṃ gantvā seṭṭhissa nānāvaṇṇavatthahiraññasuvaṇṇādīhi sakaṭe pūretvā paṭipesetvā mettiṃ thiraṃ katvā ābhatavīhayo rājagehe sannicayamakāsi, atha rājā katipāhaccayena musalaṃ paggayha sahattheneva vīhiṃ koṭṭeti, koṭṭitakoṭṭitaṃ kaṇiṭṭhikā papphoṭeti. Evaṃ ubhopi taṇḍulānaṃ mahantaṃ rāsiṃ katvā dārūdakādayo āharitvā ambilabhattaṃ pacitvā rājagehe pañcasataāsanāni paññāpetvā kālaṃ ugghosesuṃ, āgacchantu ayyā anukampaṃ upādāya mama gehe bhuñjantūti. Taṃ sutvā pañcasatā bhikkhū ākāsena āgamiṃsu, rājā te yāvadatthaṃ parivisi, tato tesaṃ antare piyaṃgudīpavāsī eko mahāsivatthero nāma bhattaṃ gahetvā ete maṃ passantūti adhiṭṭhahitvā ākāsena piyaṃgudīpaṃ gantvā bhattaṃ pañcasatānaṃ bhikkhūnaṃ datvā paribhuñci. Taṃ tassānubhāvena sabbesaṃ yāvadatthaṃ ahosi. Evaṃ appakenāpi deyyadhammena sappurisā dāyakānaṃ manaṃ pasādetvā patiṭṭhaṃ karontīti. Vuttañhi.

::hangnum
1\.
::

::gatha1
Appakenapi medhāvī, dāyakānaṃ manaṃ pati;
::

::gathalast
Saddhaṃ vaḍḍhenti candova, raṃsinā khīrasāgaraṃ.
::

::hangnum
2\.
::

::gatha1
Aṭṭhāne na niyojentā, karontā neva sannidhiṃ;
::

::gathalast
Paribhoga makatvāna, neva nāsenti paccayaṃ.
::

::hangnum
3\.
::

::gatha1
Na pāpentāca theyyassa, na karontā tatheviṇaṃ;
::

::gathalast
Vibhajanti susīlesu, sayaṃ bhutvāna sīlavāti.
::

Atha rājā kaṇiṭṭhikāya saddhiṃ thattheva ṭhito piyaṃgudīpe paribhuñjante pañcasatabhikkhū disvā haṭṭho udaggo ahosi. Atha {pb:M:0.0123} te aparabhāge attanā kataṃ dānavaraṃ anussarantā na cireneva ubhopi sotāpannā ahesuṃti.

::hangnum
4\.
::

::gatha1
Na gaṇentāttano dukkhaṃ, vihāya mahatiṃ siriṃ;
::

::gathalast
Āyatiṃbhavamicchantā, sujanevaṃ subhe ratā.
::

::hangnum
5\.
::

::gatha1
Āyāsena kataṃ puññaṃ, mahantaphaladāyakaṃ;
::

::gathalast
Iti mantvāna medhāvī, sahattheneva taṃ kareti.
::

::centre
Mahāsenarañño vatthuṃ pathamaṃ.
::

#### 32. Suvaṇṇatilakāya vatthumhi ayamānupubbīkathā

Laṅkādīpe kira anurādhapuranagare eko mātugāmo {note:ekāmātugāmātivā ekāmātugāmotivā katthaci} saddhāsampannā niccaṃ abhayuttaracetiye pupphapūjaṃ karoti, athekadivasaṃ sā attano dhītuyā saddhiṃ tasmiṃ cetiye pupphapūjanatthāya {note:pupphapūjatthāya itikatthaci} gantvā pupphāsanasālāya udakaṃ apassantī dhītu hatthe pupphacaṅgoṭakaṃ ṭhapetvā ghaṭa mādāya pokkharaṇiṃ agamāsi, tato sā dārikā mātari anāgatāyayeva {note:anāgateyeva itisabbattha} adhotāsane pupphamuṭṭhiṃgahetvā maṇḍalaṃ katvā pūjetvā evaṃ patthanamakāsi. Tathā hi.

::hangnum
1\.
::

::gatha1
Mahāvīrassa dhīrassa, sayambhussa mahesino;
::

::gathalast
Tilokaggassa nāthassa, bhagavantassa satthuno.
::

::hangnum
2\.
::

::gatha1
Ya mahaṃ pūjayiṃ pupphaṃ, tassa kammassa vāhasā;
::

::gathalast
Rūpīnaṃ pavarā hessaṃ, ārohapariṇāhavā.
::

::hangnum
3\.
::

::gatha1
Maṃ {pb:M:0.0124} disvā purisā sabbe, mucchantu kāmamucchitā;
::

::gathalast
Niccharantu sarīrā me, raṃsimālīva raṃsiyo.
::

::hangnum
4\.
::

::gatha1
Hadayaṅgamā kaṇṇasukhā, mañjubhāṇī subhā mama;
::

::gathalast
Kinnarānaṃ yathā vāṇī, evameva pavattatūti.
::

Athassā mātā āgamma adhotāsane pūjitāni pupphāni disvā kasmā caṇḍālī adhotāsane bhagavato pupphāni pūjesi, ayuttaṃ tayā katanti āha, taṃ sutvā sā mātuyā kujjhitvā tvaṃ caṇḍālīti akkosi, sā ettakaṃ puññāpuññaṃ katvā aparabhāge tato cutā jambudīpe uttaramadhurāyaṃ ekassa caṇḍālagandhabbabrāhmaṇassa dhītā hutvā nibbatti, uttamarūpadharā ahosi, tassā sarīrato meghamukhato vijjullatāviya raṃsiyo niccharanti. Samantā catuhatthaṭṭhāne sarīrappabhāya andhakāre vidhamati. Mukhato uppalagandho vāyati, kāyato candanagandho, tassā dvinnaṃ thanāna mantare suvaṇṇavaṇṇaṃ ekaṃ tilakaṃ ahosi, tena bālasuriyassa viya pabhā niccharati. Diṭṭhadiṭṭhā yebhuyyena ummattā viya kāmamadena visaññino honti, aho kusalākusalānaṃ ānubhāvo. Tathā hi.

::hangnum
5\.
::

::gatha1
Yena sā kodhasāmātu, caṇḍālī iti bhāsitā;
::

::gathalast
Tena sā āsi caṇḍālī, jegucchā hīnajātikā.
::

::hangnum
6\.
::

::gatha1
Sallakkhetvāna sambuddha, guṇaṃ pūjesi yaṃ tadā;
::

::gathalast
Tena puññānubhāvena, sā bhirūpī manoramā.
::

::hangnum
7\.
::

::gatha1
Yena yena pakārena, puññapāpāni yo kare;
::

::gathalast
Tassa tassānurūpena, morova labhate phalaṃ.
::

::hangnum
8\.
::

::gatha1
Pāpena ca tiracchāne, jāyanti kusalena te;
::

::gathalast
Vaṇṇapokkharatā hoti, morānaṃ kamma mīdisanti.
::

Tato {pb:M:0.0125} tassā mātāpitaro suvaṇṇatilakāti nāma makaṃsu. Tasmiṃkira nagare manussā tassā rupadassanenaca savaṇenaca sampattāpi caṇḍāladhītā ayanti paribhavabhayena āvāhaṃ na karonti. Atha tasmiṃ nagare jeṭṭhacaṇḍālabrāhmaṇassa putto etamatthāya tassā mātāpitunnaṃ santikaṃ vatthābharaṇagandhamālādayo pesesi suvaṇṇatilakaṃ amhākaṃ dadantūti, te taṃ pavattiṃ tassā ārocesuṃ. Sāssa jigucchantī parihāsa makāsi. Tato brāhmaṇassa putto lajjito rañño santikaṃ gantvā vīṇaṃ muñcetvā gāyamāno evamāha.

::hangnum
9\.
::

::gatha1
Lalanā nanānī calalocanānī,
::

::gatha2
Taruṇā ruṇānī calitādharāṇī;
::

::gatha3
Manujo hi yo nettapiyaṃ karoti,
::

::gathalast
Sa tu nīcajātiṃ api no jahāti.
::

::centre
Kimidanti raññā puṭṭho āha.
::

::hangnum
10\.
::

::gatha1
Sameti kiṃ deva chamāya mattikā,
::

::gatha2
Kadāci cāmīkarajātikāya;
::

::gatha3
Sigāladhenu api nīcajātikā,
::

::gathalast
Sameti kiṃsīhavarena devāti.
::

Evañca pana vatvā deva imasmiṃnagare suvaṇṇatilakā nāmekā caṇḍāladhītā atthi, sā samānajātikehi pesitapaṇṇākāraṃ na gaṇhāti, kulavanteyeva pattheti, kadā nāma kākī suvaṇṇahaṃsena samāgacchati devāti. Rājā taṃ sutvā tassā pitaraṃ pakkosāpetvā tamatthaṃ vatvā saccaṃ bhaṇeti pucchi, sopi saccaṃ deva, sā jātisampannameva kāmetīti āha. Rājā evaṃ sati bhaṇe pañcamadhuranagare uddāḷabrāhmaṇo nāma atthi, so jātisampanno mātitoca pititoca anupakkuṭṭho{pb:M:0.0126}, jegucchā paṭikkūlā etāti mātugāmena saddhiṃ na saṃvasati. Attano gehato rājagehaṃ gacchantoca āgacchanto ca soḷasakhīrodakaghaṭehi magge siñcāpesi. Mātugāme disvā kālakaṇṇī mayā diṭṭhāti khīrodakena mukhaṃ dhovati. Tava dhītā sakkontī tena saddhiṃ saṃvasatu, etamatthaṃ tava dhītaraṃ kathehīti āha, sopi taṃ sutvā gehaṃ gantvā dhītaraṃ pakkositvā raññā vuttaniyāmeneva tassā kathesi. Tāya taṃ sutvā sakkontī ahaṃ uddāḷabrāhmaṇena saddhiṃ vasissāmi, mā tumhe cintetha, papañcampi mā karotha, pātova gamissāmīti vutte pitā panassā sādhūti sahassagghanakacittakambalakañcukena dhītu sarīraṃ pārupāpetvā vīṇādituriyabhaṇḍāni gāhāpetvā dhītuyā saddhiṃ addhānamaggaṃ paṭipajji. Gacchanto antarāmagge aññatarasmiṃ nagare rañño gandhabbaṃ karonto dhītaraṃ piṭṭhipasse nisīdāpetvā gandhabbamakāsi. Athassa piṭṭhipassanisinnā suvaṇṇatilakā nayanakoṭiyā diṭṭhiṃ pāpentī sarasena taṃ oloketvā pārutakañcukaṃ kiñci apanetvā sarīrappabhaṃ paññāpesi, rājā panassā sarīrappabhaṃca rūpasampadaṃca disvā kāmāturo vigatasañño sammūḷho hutvā muhuttena paṭiladdhassāso tassā sassāmikāssāmikabhāvaṃ pucchitvā caṇḍāladhītāti sutvā paribhavabhayena taṃ ānetu masakkonto evarūpaṃ vaṇṇapokkharasampannaṃ itthiratanaṃ alabhantassa me ko attho jīvitenāti socanto paridevanto kāmamucchito kattabbā kattabbaṃ ajānanto asiṃ gahetvā attano sīsaṃ sayameva chinditvā kāla makāsi. Evameva antarāmagge pañcarājāno tassā rūpasampattimadamattā asinā chinnasīsā jīvitakkhayaṃ pāpuṇiṃsu. Tathā hi sattā hiraññasuvaṇṇadāsidāsa puttadārādīsu {note:puttadārādīhi itisabbattha} piyaṃ nissāya kāmena mucchitā anayabyasanaṃ pāpuṇantīti. Vuttañhetaṃ bhagavatā.

::hangnum
11\.
::

::gatha1
Piyato {pb:M:0.0127} jāyate soko,
::

::gatha2
Piyato jāyate bhayaṃ;
::

::gatha3
Piyato vippamuttassa,
::

::gathalast
Natthi soko kuto bhayaṃ.
::

::hangnum
12\.
::

::gatha1
Pemato jāyate soko,
::

::gatha2
Pemato jāyate bhayaṃ;
::

::gatha3
Pemato vippamuttassa,
::

::gathalast
Natthi soko kuto bhayaṃ.
::

::hangnum
13\.
::

::gatha1
Ratiyā jāyate soko,
::

::gatha2
Ratiyā jāyate bhayaṃ;
::

::gatha3
Ratiyā vippamuttassa,
::

::gathalast
Natthi soko kuto bhayaṃ.
::

::hangnum
14\.
::

::gatha1
Kāmato jāyate soko,
::

::gatha2
Kāmato jāyate bhayaṃ;
::

::gatha3
Kāmato vippamuttassa,
::

::gathalast
Natthi soko kuto bhayaṃ.
::

::hangnum
15\.
::

::gatha1
Taṇhāya jāyate soko,
::

::gatha2
Taṇhāya jāyate bhayaṃ;
::

::gatha3
Taṇhāya vippamuttassa,
::

::gathalast
Natthi soko kuto bhayaṃ.
::

Tato so anukkamena pañcamadhuranagaraṃ gantvā attano āgatabhāvaṃ raññā kathāpetvā tena anuññāto gantvā rājānaṃ addasa. Tadā uddāḷabrāhmaṇo rañño avidūre kambalabhaddapīṭhe nisinno hoti, gandhabbabrāhmaṇopi dhītuyā saddhiṃ gandhabbaṃ kurumāno nisīdi. Tasmiṃkhaṇe pitu piṭṭhipasse nisinnā suvaṇṇatilakā uddāḷabrāhmaṇo katamoti pucchitvā etasmiṃ bhaddapīṭhe nisinnoṃ esoti sutvā nilāmalalocanehi taṃ olokanti dasanaraṃsinā sambhinnasurattādharena mandahasitaṃ {pb:M:0.0128} karontī taṃ oloketvā pārutakañcukaṃ apanetvā sarīrappabhaṃ vissajjesi. Taṃ disvā brāhmaṇo ummatto sokena paridaḍḍhagatto uṇhavātena pūritamukhanāso assunā kilinnanetto visaññī ahosi. Tato so muhuttena laddhassāso rogīviya rañño sakāsā apasaranto attano gehaṃ gantvā suhade pakkositvā tesaṃ evamāha. Bhavantettha.

::hangnum
16\.
::

::gatha1
Yo āpade samuppanne,
::

::gatha2
Upatiṭṭhati santike;
::

::gatha3
Sukhadukkhe samo hoti,
::

::gathalast
So mitto soca ñātako.
::

::hangnum
17\.
::

::gatha1
Yo guṇaṃ bhāsate yassa, aguṇañca nigūhati;
::

::gathalast
Paṭisedhetya {note:paṭisedhetikattabbā itisabbattha} kattabbā, so mitto soca ñātako.
::

::hangnum
18\.
::

::gatha1
Suvaṇṇatilakānāma, lalanā kāmalālayā;
::

::gathalast
Nīlakkhicaṇḍakaṇḍehi, vikhaṇḍesi mano mama.
::

::hangnum
19\.
::

::gatha1
Tassā mukhambuje sattā, mama nettamadhubbatā,
::

::gathalast
Appampina sarantāmaṃ, tatthevā bhiramanti te.
::

::hangnum
20\.
::

::gatha1
Saheva tehi me cittaṃ, gataṃ ullaṃghiyuddhato;
::

::gathalast
Lajjāgambhīraparikhaṃ, dhitipākāramuggataṃ.
::

::hangnum
21\.
::

::gatha1
Sammuyhāmi pamuyhāmi, sabbā muyhanti me disā;
::

::gathalast
Tassa me saraṇaṃ hotha, karotha mama saṅgahanti.
::

::centre
Taṃ sutvā te evamāhaṃsu.
::

::hangnum
22\.
::

::gatha1
Yaṃ tvamācariya patthesi, caṇḍālī sā asaṅgamā;
::

::gathalast
Kinnu mīḷhena saṃyogo, candanassa kadā siyā.
::

::hangnum
23\.
::

::gatha1
Agammagamanā {pb:M:0.0129} yāti, narānaṃ dūrato sirī;
::

::gathalast
Kitticāyu balaṃ buddhi, ayasaṃca sa gacchatīti.
::

::centre
Atha tesaṃ brahmaṇo āha.
::

::hangnum
24\.
::

::gatha1
Na pariccajati lokoyaṃ, amejjhe maṇimuttamaṃ;
::

::gathalast
Thīratanaṃ yuvāṇī ca, dukkulā api gāhiyāti.
::

Evañca pana vatvā tassā sassāmikāssāmikabhāvaṃ ñatvā ānethāti āha, te tathā akaṃsu. Tato brāhmaṇo tāya gehaṃ āgatakālato paṭṭhāya cattāro māse rañño upaṭṭhānaṃ neva agamāsi. Tassa pana brahmaṇassa santike pañcasatarājakumārā nānāvidhāni sippāni uggaṇhanti. Te taṃ kāraṇaṃ ñatvā suvaṇṇatilakāya vijjamānāya amhākaṃ sippuggahaṇassa antarāyo bhavissati, yena kenaci upāyena etaṃ māretuṃ vaṭṭatīti, cintetvā te hatthā cariyaṃ pakkositvā lañjaṃ datvā evamāhaṃsu, hatthiṃ surāya mattaṃ katvā suvaṇṇatilakaṃ mārehīti. Tato te sabbe rājaṅgaṇe sannipatitvā dūtaṃ pāhesuṃ, ācariyaṃ daṭṭhukāmamhāti. Tato brāhmaṇena āgantvā nisinnena paṭisanthāraṃ katvā ācariya ācariyāniṃ passitukāmamhāti āhaṃsu. Atha so suvaṇṇatilakaṃ gahetvā āgacchathāti manusse pesesi. Te tathā kariṃsu, atha tassā vīthimajjhaṃ sampattakāle hatthiṃ vissajjāpesuṃ. So soṇḍāya bhūmiyaṃ paharanto {note:paharantoupadhāvitvā itikatthaci} gacchanto upadhāvitvā soṇḍena taṃ ukkhipitvā kumbhe nisīdāpesi. Tato rājāno tathā taṃ mārāpetu masakkontā puna divase manusse payojetvā rattiyaṃ mārāpesuṃ. Brāhmaṇopi evarūpaṃ itthiṃ alasitvā jīvanato matameva {note:mataṃmeseyyo itikatthaci} seyyoti socanto paridevanto rājaṅgaṇe dārucitakaṃ kārāpetvā aggiṃpavisitvā {pb:M:0.0130} matoti. Evaṃ mātugāmavasaṅgatā mahantaṃ anayabyasanañca maraṇañca pāpuṇantīti. Vuttañhetaṃ bhagavatā.

::hangnum
25\.
::

::gatha1
Māyāvesā {note:māyācesā itikatthaci} marīcīva,
::

::gatha2
Soko rogo cupaddavo;
::

::gatha3
Kharāva bandhanā cesā,
::

::gatha2
Maccupāso guhāsayo;
::

::gatha3
Tāsu yo vissase poso,
::

::gathalast
So naresu narādhamoti.
::

::hangnum
26\.
::

::gatha1
Ayoniso sā purimāya jātiyā,
::

::gatha2
Puññaṃ karitvā alabhīdisaṃ gatiṃ;
::

::gatha3
Dhīsampayuttaṃ {note:dhitisampayuttaṃ itikatthaci} kusalaṃ karontā,
::

::gathalast
Nibbāṇamevābhimukhaṃ karothāti.
::

::centre
Suvaṇṇatilakāya vatthuṃ dutiyaṃ.
::

#### 33. Kapaṇāya vatthumhi ayamānupubbīkathā

Bhagavati parinibbute jambudīpe tattha tattha bhikkhubhikkhuṇiyo ca upāsakaupāsikāyo ca jayamahābodhiṃ vandissāmīti yebhuyyena gantvā vandanti. Athā parabhāge bahū bhikkhū saṅgamma mahābodhiṃ vandanatthāya gacchantā aññatarasmiṃ gāmake bhikkhāya caritvā āsanasālaṃ gantvā katabhattakiccā thokaṃ vissamiṃsu, tadā tattha ekā kapaṇā duggatitthī tathā nisinnabhikkhū disvā upasaṅkamitvā pañcapatiṭṭhitena vanditvā ekamante ṭhitā ayyā kuhiṃ gacchantīti pucchi. Bhikkhū taṃ sutvā jayamahābodhissa ānubhāvañca taṃ vandanatthāya attānaṃ gamanañca kathentā evamāhaṃsu.

::hangnum
1\.
::

::gatha1
Yatthāsīno {pb:M:0.0131} jino jesi, sasenaṃ makaraddhajaṃ;
::

::gathalast
Hantvā kilesasenañca, buddho āsi niruttaro.
::

::hangnum
2\.
::

::gatha1
Yaṃ pūjesi mahāvīro, ṭhito pada makopayaṃ;
::

::gathalast
Sattarattindivaṃ netta, nīlanīrajaraṃsinā.
::

::hangnum
3\.
::

::gatha1
Surāsuranarādīnaṃ, nettāli pāḷipātanā;
::

::gathalast
Mecakākārapattehi, sikhaṇḍīviya bhāti yo.
::

::hangnum
4\.
::

::gatha1
Surapādapova sattānaṃ, yaṃ tiṭṭhati mahītale;
::

::gathalast
Iha loke paratte ca, dadanto icchiticchitaṃ.
::

::hangnum
5\.
::

::gatha1
Yassa purāṇapaṇṇampi, patitaṃ yo naro idha;
::

::gathalast
Pūjeti tassa so deti, bhavabhogaṃ mahīruho.
::

::hangnum
6\.
::

::gatha1
Gandhamālehi salilehi, yamupāsati sadā naro;
::

::gathalast
Ajjhattañca bahiddhā ca, duritaṃ so nihaññati.
::

::hangnum
7\.
::

::gatha1
Yo deti ihalokatthaṃ,
::

::gatha2
Yo deti pāralokikaṃ,
::

::gatha3
Sampadaṃ jayabodhiṃtaṃ,
::

::gathalast
Bhoti gacchāma vandituṃ.
::

Taṃ sutvā udaggā somanassajātā bhikkhūnaṃ evamāha. Ahaṃ bhante parakule bhatiyā kammaṃ karontī dukkhena kasirena jīvikaṃ kappemi. Svātanāya me taṇḍulanālipi {note:bhaṇḍulanāmpa itisabbattha} natthi, pageva aññaṃ dhanaṃ, imaṃ vinā aññaṃ sāṭakampi natthi, kasmā pubbe akatapuññattā, tasmā imaṃ bhante sāṭakaṃ mamānuggahāya bodhimhi dhajaṃ bandhathāti yācitvā sāṭakaṃ dhovitvā tesaṃ adāsi. Bhikkhūpi tassānuggahāya taṃ gahetvā agamaṃsu. Sā sāṭakaṃ datvā pītipāmojjamānasā gehaṃ gantvā tadaheva rattiyā majjhimayāme satthakavātena upahatā kālaṃ katvā tesaṃ {pb:M:0.0132} bhikkhūnaṃ gamanamagge ekasmiṃ ramaṇīye vanasaṇḍe bhummadevatā hutvā nibbattī, athassā puññānubhāvena tiyojanike ṭhāne dibbakapparukkhā pāturahaṃsu, tatta tatta nānāvirāgadhajapatākā olambanti. Devaputtā ca devadhītaro ca sabbābharaṇavibhūsitā tatheva dhajapatākādayo gahetvā kīḷanti. Naccagītādinekāni acchariyāni payojenti. Atha dutiyadivase tepi bhikkhū bodhimaṇḍalaṃ gacchantā sāyaṇhe taṃ ṭhānaṃ patvā ajja imasmiṃ vanasaṇḍe vasitvā gamissāmāti tattha vāsaṃ upagamiṃsu, tato te rattibhāge nānāvaṇṇadhaje ca devatāhi payojiyamānā gītavāditādayo ca tiyojanaṭṭhāne kapparukkhāni ca idaṃ sabbaṃ devissariyaṃ tassānubhāvena nibbattabhāvaṃ disvā vimhitamānasā devadhītaraṃ āmantetvā tvaṃ kena kammena idha nibbattāti pucchiṃsu. Sā bhikkhū vanditvā añjaliṃ paggayha ṭhitā bhante maṃ na sañjānitthāti āha. Bhikkhūhi na mayaṃ sañjānāma bhaginīti vutte sā attano sabhāvaṃ kathentī evamāha.

::hangnum
8\.
::

::gatha1
Hīyyo āsanasālāya, nisīdittha samāgatā;
::

::gathalast
Tumhakaṃ santikaṃ gamma, yā varākībhivādayi.
::

::hangnum
9\.
::

::gatha1
Yā bodhiṃ pūjanatthāya, vatthakaṃ paṭipādayi;
::

::gathalast
Sāhaṃ hīyyo cutā āsiṃ, rattiyaṃ byādhipīḷitā.
::

::hangnum
10\.
::

::gatha1
Nānāsampattisaṃyuttā, nānābhūsanabhūsitā;
::

::gathalast
Vimāne ratanā kiṇṇe, jātāhaṃ ettha kānane.
::

::hangnum
11\.
::

::gatha1
Hīyyo passittha me gattaṃ, rajojallehi saṃkulaṃ;
::

::gathalast
Ajja passatha me gattaṃ, vaṇṇavantaṃ pabhassaraṃ.
::

::hangnum
12\.
::

::gatha1
Hīyyo passittha me bhante, nivatthaṃ malinambaraṃ;
::

::gathalast
Ajja passatha me bhante, dibbamambaramuttamaṃ.
::

::hangnum
13\.
::

::gatha1
Vikiṇṇaphalitaggehi{pb:M:0.0133}, kesehi viralā kulaṃ;
::

::gathalast
Ūkāgūthapaṭikkūlaṃ, hīyyo āsisiraṃ mama.
::

::hangnum
14\.
::

::gatha1
Ajja taṃ parivattitvā, mama puññānubhāvato;
::

::gathalast
Sunīlamududhammillaṃ, kusumā bharaṇabhūsitaṃ.
::

::hangnum
15\.
::

::gatha1
Purā me sakasīsena, vahitaṃ dārū dakādikaṃ;
::

::gathalast
Puññenāhaṃ ajja mālā, bhāraṃ sīse samubbahe.
::

::hangnum
16\.
::

::gatha1
Dhajatthāya mayā hīyyo, padinnaṃ thūlasāṭakaṃ;
::

::gathalast
Ajja nibbatti me bhonto, mahantaṃ dibbasampadaṃ.
::

::hangnum
17\.
::

::gatha1
Jānamānena kattabbaṃ, dānādīsu mahapphalaṃ;
::

::gathalast
Devaloke manussesu, sukhadaṃ dāna muttamanti.
::

Taṃ sutvā sabbe bhikkhū acchariyabbhutacittā ahesuṃ. Sā devatā tassā rattiyā accayena bhikkhū nimantetvā dibbehi khajjabhojjehi sahatthā santappetvā tehi saddhiṃ āgacchantī antarāmagge dānaṃ dadamānā mahābodhiṃ gantvā sabbehi dhajapatākā dīhi ca nānāvidhavaṇṇagandhasampannapupphehi ca dīpadhūpehi ca bodhiṃ pūjetvā bhikkhūnaṃ cīvaratthāya dibbavatthāni datvā āgamma tasmiṃyeva vanasaṇḍe vasantī nānāvidhāni puññāni katvā tāvatiṃsabhavane nibbatti. Bhikkhūpi taṃ acchariyaṃ tattha tattha pakāsentā bahūjane puññakamme niyojesuṃti.

::hangnum
18\.
::

::gatha1
Evaṃ vidhāpi kapaṇā jinasāsanamhi,
::

::gatha2
Katvā pasāda matha thūlakucelakena;
::

::gatha3
Pūjetva dibbavibhavaṃ alabhīti ñatvā,
::

::gathalast
Pūjāparā bhavatha vatthusu tīsu sammāti.
::

::centre
Kapaṇāya vatthuṃ tatiyaṃ.
::

#### 34. Indaguttattherassa vatthumhi ayamānupubbīkathā

Amhākaṃ bhagavato parinibbāṇato orabhāge jambudīpe kira pāṭaliputtaṃ nāma nagaraṃ ahosi. Tattha dhammāsoko nāma mahiddhiko mahānubhāvo āṇācakkavatti rājā rajjaṃ kāreti. Uddhaṃ ākāsato heṭṭhā pathaviyā yojanappamāṇe sakalajambūdīpe tassa āṇā pavattati, tadā sakalajambudīpavāsino ca caturāsīti nagarasahasse rājāno ca attano attano balavāhane gahetvā āgamma dhammāsokamahārañño upaṭṭhānaṃ karonti. Tasmiṃ samaye devaputtanagare devaputto nāma mahārājā attano balavāhanaṃ gahetvā rañño upaṭṭhānaṃ agamāsi. Dhammāsoko devaputtamahārājānaṃ disvā madhurapaṭisanthāraṃ katvā tumhākaṃ raṭṭhe bahussutā āgatāgamā mahāguṇavantā ayyā atthīti pucchi. Taṃ sutvā devaputtarājā atthi deva tasmiṃ nagare sīhakumbhakaṃ nāma mahāvihāraṃ. Tattha anekasahassabhikkhū viharanti sīlavantā appicchā santuṭṭhā vivekakāmino. Tesu sāṭṭhakathātipiṭakadharo indaguttatthero nāma tesaṃ pāmokkho ahosi. So anekapariyāyena sanarāmarānaṃ bhikkhūnaṃ dhammaṃvaṇṇeti. Guṇavā attano guṇaṃ nissāya loke pākaṭoti. Taṃ sutvā rājā tuṭṭhamānaso theraṃ passitukāmo hutvā samma tvameva gantvā theraṃ yācitvā idhā nehīti āha. Taṃ sutvā devaputtarājā attano hatthassabalavāhanā dimahā senaṅgaparivuto indaguttattherassa santikaṃ gantvā vanditvā ayya ayyaṃ dhammāsokamahārājā daṭṭhukāmoti āha. Therena sādhūti sampaṭicchite rājā therena sampaṭicchitabhāvaṃ dhammāsokamahārājino pesesi. Tato dhammāsokamahārājā somanassappatto attano āṇāpavattitaṭṭhāne rājūnaṃ sāsanaṃ pesesi. Sabbeva therāgamanamaggaṃ {pb:M:0.0135} alaṅkarontūti. Atha te rājāno tuṭṭhapahaṭṭhā attano attano nagare bheriṃ carāpetvā devaputtanagarato yāva pāṭaliputtanagaraṃ etthantare pañcapaṇṇāsayojanikaṃ maggaṃ visamaṃ samaṃ karonto devatānaṃ dibbavīthimiva alaṅkaritvā dhammāsokamahānarindassa evaṃ sāsanaṃ pesesuṃ. Bhavantettha.

::hangnum
1\.
::

::gatha1
Indaguttamahāthera, sāmino gamanāya no;
::

::gathalast
Maggaṃ alaṅkarontūti, mahārājena pesitaṃ.
::

::hangnum
2\.
::

::gatha1
Tato te apanetvāna, pāsāṇakaṇṭakādikaṃ;
::

::gathalast
Visamaṃ samaṃ karitvāna, sammajjitvāna sādhukaṃ.
::

::hangnum
3\.
::

::gatha1
Dhotamuttā samābhāsā, okiritvāna vālukā;
::

::gathalast
Ussāpitā tattha tattha, dussatoraṇapantiyo.
::

::hangnum
4\.
::

::gatha1
Kaladhotahemarambhādi, nānātoraṇapantiyo;
::

::gathalast
Tathā pupphamayā neka, toraṇūparitoraṇā.
::

::hangnum
5\.
::

::gatha1
Tesu tesuca ṭhānesu, saṅkhatā kusumagghikā;
::

::gathalast
Tatheva gandhatelehi, dīpitā dīpapantiyo.
::

::hangnum
6\.
::

::gatha1
Padumuppalasannīra, pupphapallava laṅkatā;
::

::gathalast
Ṭhapitā ghaṭamālāyo, puṇṇā sogandhavārihi.
::

::hangnum
7\.
::

::gatha1
Nilapītā disambhinna, patākāhi dhajehi ca;
::

::gathalast
Maggassa ubhato passe, vanamāsi samākulaṃ.
::

::hangnum
8\.
::

::gatha1
Ketavo uggatā tattha, mandamandasamīraṇā;
::

::gathalast
Avhayantāva sobhanti, brahmoragasurādayo.
::

::hangnum
9\.
::

::gatha1
Nāgacampapunnāga, ketakīvakulādihi;
::

::gathalast
Padumuppalā dijalajehi, mālatī kusumā dihi.
::

::hangnum
10\.
::

::gatha1
Mālādāmehi {pb:M:0.0136} nekehi, maggamāsi vicittakaṃ;
::

::gathalast
Pattharitvā pādapaṭe, sittasammattabhūmiyaṃ.
::

::hangnum
11\.
::

::gatha1
Lājādipañcapupphāni, vikiriṃsu manoramaṃ;
::

::gathalast
Alaṅkaritvā hattassā, kusumā bharaṇādihi.
::

::hangnum
12\.
::

::gatha1
Maggālaṅkaraṇatthāya, ṭhapitāsuṃ tato tato;
::

::gathalast
Tesu tesu ca ṭhānesu, bherimaṇḍalamajjhagā.
::

::hangnum
13\.
::

::gatha1
Naccanti cāturā nārī, rasabhāvanirantarā;
::

::gathalast
Kaṃsavaṃsādipaggayha, vajjentānekatantiyo.
::

::hangnum
14\.
::

::gatha1
Gāyanti madhuraṃ gītaṃ, gāyantettha layānvitaṃ;
::

::gathalast
Maggoso sādhuvādehi, bheritantinadehica.
::

::hangnum
15\.
::

::gatha1
Karīnaṃ koñcanādehi, hayānaṃ hesitehi ca;
::

::gathalast
Nekaviṭaṅkasaṅghehi, so karīhi samākulo.
::

::hangnum
16\.
::

::gatha1
Maggassa ubhato passe, devakaññūpamā subhā;
::

::gathalast
Mālākalāpe paggayha, tiṭṭhanti tuṭṭhamānasā.
::

::hangnum
17\.
::

::gatha1
Tathā puṇṇaghaṭe gayha, padumuppalasaṃkule,
::

::gathalast
Aṭṭhamaṅgalamuggayha, tiṭṭhanti pamadā tahiṃ.
::

::hangnum
18\.
::

::gatha1
Sītalūdakasampanna, papāhi samalaṅkatā;
::

::gathalast
Sinānatthaṃ khatā āsuṃ, pokkharañño tahiṃtahiṃ.
::

::hangnum
19\.
::

::gatha1
Tahiṃtahiṃkatā āsuṃ, dānasālā manoramā;
::

::gathalast
Nicitāsumanekāni, dānopakaraṇā tahiṃ.
::

::hangnum
20\.
::

::gatha1
Evaṃ nekavidhā pūjā, amhehi paṭipāditā;
::

::gathalast
Ṭhapetvāna mahāgaṅgaṃ, taṃ jānātu mahīpatīti.
::

Taṃ sutvā asokamahārājā gaṅgaṃ alaṅkarothāti soḷasayakkhe pesesi, te saparivārā tattha gantvā attano {pb:M:0.0137} ānubhāvena gaṅgāya anto tigāvutaṭṭhāne udukkhalapāsāṇe ṭhapesuṃ. Ṭhapetvā thambhe ussāpetvā tulāsaṃghāṭe datvā himavantato rattacandanasāre āharitvā padare santharitvā anekehi pūjāvidhānehi alaṅkaritvā rañño evaṃ sāsanaṃ pesesuṃ. Bhavantettha.

::hangnum
21\.
::

::gatha1
Yamatthāya mayaṃ sabbe, mahārājena pesitā;
::

::gathalast
Amhehi dāni taṃ sabbaṃ, katameva suṇotha taṃ.
::

::hangnum
22\.
::

::gatha1
Gāvutattayagambhīraṃ, gaṅgaṃ yojanavitthataṃ;
::

::gathalast
Thambhe patiṭṭhapetvāna, anagghaṃ rattacandanaṃ.
::

::hangnum
23\.
::

::gatha1
Himavantato haritvāna, setuṃ tattha sumāpitaṃ;
::

::gathalast
Toraṇā ca ubho passe, ratanehi sunimmitā.
::

::hangnum
24\.
::

::gatha1
Puṇṇakumbhaddhajā ceva, padīpāvaliyo tathā;
::

::gathalast
Ubho passesu ratanāni, māpetvālambanānica.
::

::hangnum
25\.
::

::gatha1
Suvaṇṇamaṇimuttādi, dāmehi samalaṅkatā;
::

::gathalast
Vālukatthāya okiṇṇā, dhotamuttā pabhassarā.
::

::hangnum
26\.
::

::gatha1
Tesu tesu ca ṭhānesu, ṭhapitāsuṃ mahāmaṇī;
::

::gathalast
Nānārāgavitānehi, sobhitā setuno pari.
::

::hangnum
27\.
::

::gatha1
Olambitāsuṃ tattheva, dibbādikusumādayo;
::

::gatha2
Niṭṭhitaṃ idha kātabba, yuttaṃ pūjāvidhiṃtu no;
::

::gathalast
Devotaṃ paṭijānātu, iti vatvāna pesayuṃti.
::

Tampi sutvā asoko mahārājā tumheva theraṃ idhānethāti tesaṃyeva sāsanaṃ paṭipesesi, te sādhūti indaguttattherassa santikaṃ gantvā vanditvā bhante pāṭaliputtanagarassa gamanāya kāloti āhaṃsu, tato thero saṭṭhisahassamattehi {pb:M:0.0138} bhikkhusaṅghehi parivuto pañcapaṇṇāsayojanamaggaṃ paṭipajji. Athāparaṃ devaputtanagaravāsino anekavidhamālāgandhavāsacuṇṇaddhajapatākādīhi anekehi tālāvacarehi naccagītavāditehi pūjetvā agamaṃsu. Atha thero mahantena pūjāvidhānena jambudīpavāsīhi pūjiyamāno anukkamena candabhāgāya gaṅgāya setuṃ patvā tattha mahantaṃ pūjāvidhānaṃ olokento evaṃ cintesi, evaṃ uḷāraṃ pūjāvidhānaṃ idāni jambudīpe nāññassa hoti, mayhamevetaṃ kataṃ. Ahamevetta uttamo appaṭimoti evaṃ seyyassa seyyohamasmīti mānaṃ uppādetvā aṭṭhāsi. Tasmiṃ khaṇe eko khīṇāsavatthero taṃ mānenupatthaddhacetasā ṭhitaṃ dibbacakkhunā disvā upasaṅkamitvā vanditvā therassa ovadanto evamāha. Tasmā.

::hangnum
28\.
::

::gatha1
Mā mānassa vasī hotha, māno bhante vasaṃgataṃ {note:mānaṃbhantevasīkataṃ itisabbattha};
::

::gathalast
Anatthado sadā hoti, pātetvāna bhavā vaṭe.
::

::hangnum
29\.
::

::gatha1
Māno palālito satto, taṇhāpaṭighasaṅgato;
::

::gathalast
Makkaṭoragasoṇādi, hutvā jāyati jātisu.
::

::hangnum
30\.
::

::gatha1
Mā mānaṃ sāmi pūrehi, attānaṃ parisodhaya;
::

::gathalast
Aparisuddhā sayo bhikkhu, dāyakaṃ na paritosati.
::

::hangnum
31\.
::

::gatha1
Dadantānaṃ sarantānaṃ, pūjentānaṃ sace tuvaṃ;
::

::gathalast
Mahapphalaṃ mahābhūtiṃ, kāmattha hotha nibbaṇāti {note:nimmanā itikattaci}.
::

Taṃ sutvā thero saṃsāre nibbindo tattheva ṭhito tilakkhaṇaṃ paṭṭhapetvā karajakāyaṃ sammasanto sahapaṭi sambhidāhi arahattaṃ patvāva nikkhami. Tato dhammāsokamahārājā balavāhanaparivuto mahantena pūjāvidhānena paṭimaggaṃ āgamma vanditvā {pb:M:0.0139} tato diguṇaṃ pūjāsakkāraṃ kurumāno mahābhikkhusaṅghena saddhiṃ theraṃ attano nagaraṃ netvā tassa dhammakathaṃ sutvā pasannamānaso pañcasīle patiṭṭhāya mahantaṃ vihāraṃ kāretvā therena sahāgatānaṃ saṭṭhisahassānaṃ bhikkhūnaṃ catupaccayehi upaṭṭhāna makāsi, atha thero sāṭṭhakathaṃ piṭakattayaṃ pakāsento tasmiṃ ciraṃ vasitvā tattheva parinibbāyi. Tato rājā sapariso tassa sarīranikkhepaṃ kāretvā dhātuyo gahetvā mahantaṃ cetiyaṃ kārāpesīti.

::hangnum
32\.
::

::gatha1
Purātanānaṃ bhuvi puññakamminaṃ,
::

::gatha2
Guṇānubhāvena mahenti evaṃ;
::

::gatha3
Sadevakā naṃ manasīkarontā,
::

::gathalast
Puññaṃ karothā yatane sadā darāti.
::

::centre
Indaguttattherassa vatthuṃ catutthaṃ.
::

#### 35. Sākhamālapūjikāya vatthumhi ayamānupubbīkathā

Amhākaṃ bhagavā dasapāramiyo pūretvā anukkamena tusitabhavane nibbatto devehi ārādhito sakkarājakule paṭisandhiṃ gahetvā mātukucchito nikkhanto anukkamena paramābhisambodhiṃ patvā tato paṭṭhāya pañcacattālīsasaṃvaccharāni ṭhatvā caturāsītidhammakkhandhasahassāni desetvā gaṇanapathamatīte satte bhavakantārato santāretvā sabbabuddhakiccāni niṭṭhāpetvā kusinārāyaṃ upavattane mallānaṃ sālavane yamakasālāna mantare uttarasīsakaṃ paññatte mañcake vesākhapuṇṇadivase dakkhiṇena passena sato sampajāno anuṭṭhānaseyyāya nipanno pacchimayāme bhikkhū ovaditvā balavapaccū-sa {pb:M:0.0140} samaye mahāpathaviṃkampento anupādisesāya nibbāṇadhātuyā parinibbāyi, nibbute pana bhagavati lokanāthe ānandatthero mallarājūnaṃ etaṃ pavattiṃ ārocesi. Tato kosinārakā ca devabrahmādayo ca sannipatitvā naccagītavāditehi mālāgandhādīhi ca sakkarontā garukarontā mānentā pūjentā celavitānādayo karontā bhagavato sarīraṃ nagaramajjhe yattha makuṭabandhanaṃ nāma mallānaṃ cetiyaṃ, tattha netvā cakkavattissa sarīraṃ viya ahatena vatthena veṭhetvā tato vihatena kappāsena veṭhetvāti evaṃ pañcadussayugasatehi veṭhetvā āyasāya teladoṇiyā pakkhipitvā aññissāya āyasāya doṇiyā paṭikujjitvā sabbagandhānaṃ citakaṃ karitvā bhagavato sarīraṃ citakaṃ āropesuṃ. Atha mahākassapattherena bhagavato pāde sirasā vandite devatānubhāvena citako samantā ekappahāreneva pajjali. Bhagavato pana sarīre daḍḍhe sumanamakuḷasadisā dhātuyo avasissiṃsu. Tasmiṃ kira samaye kosalarañño janapade aññatarā gāmavāsikā itthī bhagavati parinibbute sādhukīḷhaṃ āgacchamānā antarāmagge attano sarīre uppannavātarogena upaddutā sādhukīḷhaṃ sampāpuṇituṃ asakkontī satthu āḷāhanaṃ gantvā bhagavato dhātusarīre tīṇi sākhapupphāni pūjetvā pasannamānasā pañcapatiṭṭhitena vanditvā gatā tāya eva rattiyā majjhimayāme kālaṃ katvā tāvatiṃsabhavane tiṃsayojanike kanakavimāne nibbatti. Tassā pubbakammapakāsanatthaṃ cakkamattāni sākhapupphāni tatta tattha olambanti. Teheva sabbaṃ vimānaṃ ekobhāsī {note:ekobhāsi tato itisabbattha} ahosi. Tato sugandhakaraṇḍakaṃ viya ca ahosi, sā pana attano sobhaggappattaṃ attabhāvañca vimānasampadañca parivārasampattiyo ca disvā vimhitamānasā pubbe katena {note:pubbekissame. pubbekatename iticakatthaci} {pb:M:0.0141} kena me puññakammenā yaṃ laddhāti olokantī bhagavato dhātusarīrasmiṃ pūjitāni tīṇi sākhapupphāni disvā pasannamānasā mahācakkappamāṇaṃ sākhamālaṃ hatthena dhārentī dhātupūjanatthāya agamāsi. Tadā tattha sannipatitā manussā tassā rūpasampadañca hatte mahantaṃ sākhamālañca disvā vimhitamānasā amma tvaṃ kattha vāsikā. Kattha panimaṃ pupphaṃ paṭiladdhanti pucchiṃsu, taṃ sutvā devadhītā attanā bhagavato dhātusarīrassa pūjitasākhamālattayānubhāvena paṭiladdhasampattiyo ca dibbavimānañca pubbe matakalevaraṃ cāti sabbaṃ tesaṃ dassetvā dhammadesanāvasāne āha.

::hangnum
1\.
::

::gatha1
Samāgatā bhavantā bho, passantu mama sampadaṃ;
::

::gathalast
Katamappena kārena, sammāsambuddhadhātuyā.
::

::hangnum
2\.
::

::gatha1
Sākhamālāni tīṇeva, hīyyohaṃ munidhātuyā;
::

::gathalast
Pūjayitvāna santuṭṭhā, nivattā tāya rattiyā.
::

::hangnum
3\.
::

::gatha1
Marantī kharavātena, tamahaṃ sucaritaṃ sariṃ;
::

::gathalast
Tenāhaṃ puññakammena, tāvatiṃsūpagāahuṃ.
::

::hangnum
4\.
::

::gatha1
Tattha me āsi pāsādo, tiṃsayojanamuggato;
::

::gathalast
Kūṭāgāravarākiṇṇo, sākhamālāti {note:sādhamālo itipikatthaci}, vissuto.
::

::hangnum
5\.
::

::gatha1
Yathā sabbasugandhehi, karaṇḍaṃ paribhāvitaṃ;
::

::gathalast
Tathā dibbasugandhehi, gandhitaṃ bhavanaṃ mama.
::

::hangnum
6\.
::

::gatha1
Cakkamattā sākhapupphā, tattha tatthūpalambare {note:tatavatthupalabbare itipikatthaci};
::

::gathalast
Dibbagandhā pavāyanti, madhubbabhanisevitā.
::

::hangnum
7\.
::

::gatha1
Bhassanti ekapupphasmā, tumbamattā hi reṇavo;
::

::gathalast
Tehi piñjaritā devā, kīḷanti ca lalantica.
::

::hangnum
8\.
::

::gatha1
Pīḷandhitvāna {pb:M:0.0142} mālādhayā, sudibbā bharaṇānica;
::

::gathalast
Sahaccharā devaputtā, naccagītādibyāvaṭā.
::

::hangnum
9\.
::

::gatha1
Passathemaṃ bhujaṅgā bho, sattā mohena pārutā;
::

::gathalast
Hīyyo mataṃ paviddhaṃ me, pūtibhūtaṃ kalevaraṃ.
::

::hangnum
10\.
::

::gatha1
Puḷavehi samākiṇṇaṃ, makkhikāgaṇakīḷitaṃ;
::

::gathalast
Kākasoṇādisattāna, māhāraṃ kuṇapālayaṃ.
::

::hangnum
11\.
::

::gatha1
Patthenti purisā pubbe, anekopāyanena taṃ;
::

::gathalast
Daṭṭhumpidāni nicchanti, taṇhāyaññāṇatā aho.
::

::hangnum
12\.
::

::gatha1
Lokapajjotakassāhaṃ, vimalassa yasassino;
::

::gathalast
Dhātuṃ hīyyo mahiṃ sammā, ajja sagge patiṭṭhitā.
::

::hangnum
13\.
::

::gatha1
Hitvāne tādisaṃ kāyaṃ, laddhaṃdāni mamedisaṃ;
::

::gathalast
Dibbattabhāvaṃ sobhāhi, bhāsamāna mudikkhatha.
::

::hangnum
14\.
::

::gatha1
Bhāsamānāya me vācaṃ, suṇothettha samāgatā;
::

::gathalast
Natthevākatapuññassa, aṇumattaṃ bhave sukhaṃ.
::

::hangnum
15\.
::

::gatha1
Bindumattampi yo puñña, bījaṃ ropeti sāsane;
::

::gathalast
Na hā natthaphalaṃ {note:nahapanantaphalaṃ itipikatthaci} hoti, yāva nibbāṇapattiyāti.
::

Evaṃ sā devatā attanā paṭiladdhadibbavibhavaṃ dassetvā janakāyaṃ ovaditvā dibbasākhapupphehi jinadhātuṃ pūjetvā manussānaṃ passantānaṃyeva saddhiṃ vimānena devalokameva agamāsi. Taṃ disvā mahājano dānādīni puññāni katvā devalokaṃ pūresīti.

::hangnum
16\.
::

::gatha1
Evañhi {pb:M:0.0143} sā pupphamattena dhātuṃ,
::

::gatha2
Pūjetva devesu alattha bhūtiṃ;
::

::gatha3
Tumhepi bhonto tidivesu sātaṃ,
::

::gathalast
Kāmattha ce kattha puññāni sādhuṃti.
::

::centre
Sākhamālapūjikāya vatthuṃ pañcamaṃ.
::

#### 36. Moriyabrahmaṇassa vatthumhi ayamānupubbīkathā

Amhākaṃ bhagavati parinibbute magadharaṭṭhe macalaṃ nāma mahāgāmaṃ ahosi. Tattha moriyonāma brāhmaṇo paṭivasati saddho pasanno, tassa senānāme kā bhariyā atthi. Sāpi saddhā pasannā ratanattayesu. Te ubhopi samaggā sammodamānā bhikkhusaṅghaṃ nimantetvā niccaṃ dānaṃ pavattentā cīvarādicatupaccayehi upaṭṭhahantā sīlaṃ rakkhantā uposathakammaṃ karontā divasaṃ vītināmenti. Athassa gehe vibhavaṃ yebhuyyena dānādīsu parikkhayamagamāsi. Tato brāhmaṇī sāmi no gehe dhanaṃ parikkhīṇaṃ. Kathaṃ dānaṃ pavatteyyāmāti brāhmaṇassa ārocesi, tato brāhmaṇo mā bhadde cintesi. Yenakenaci upāyena dānaṃ patiṭṭhapessāmāti vatvā tasmiṃyeva attano saussāhataṃ pakāsonto āha.

::hangnum
1\.
::

::gatha1
Jānamāno hi lokasmiṃ, dānassedaṃ phalaṃ iti;
::

::gathalast
Na dajjā ko susīlesu, appampi divasampati.
::

::hangnum
2\.
::

::gatha1
Saggalokanidānāni, dānāni matimā idha;
::

::gathalast
Kohināma naro loke, na dadeyya hite ratoti.
::

Evañca pana vatvā bhadde vanaṃ pavisitvā anekavidhāni paṇṇāni ca phalāni ca pacchipūraṃ āharitvā vikkiṇitvāpi dānaṃ na upacchindissāmāti {pb:M:0.0144} vatvā tato paṭṭhāya vanaṃ gantvā paṇṇāni ca phalāni ca āharitvā vikkiṇitvā dānaṃ dento paṭivasati. Athekadivasaṃ brāhmaṇo vanaṃ paviṭṭho paṇṇehi ca phalehi ca pacchiṃ pūretvā sīsenā dāya gehaṃ āgacchanto pupphaphalapallavehi vinataṃ nekatarugaṇanicitaṃ sammattānekacātakacatuppadanisevitaṃ vippakiṇṇānantapupphapattakiñjakkhacchannavāḷukātalaṃ sandamānasītalā malajalappavāhaṃ akaddamāninnasupatittehi sundaraṃ kandaraṃ disvā pacchiṃ tīre ṭhapetvā otiṇṇo nahāyati, tasmiṃ khaṇe tattha ekasmiṃ rukkhe adhivattho devaputto taṃ tattha nahāyantaṃ disvā kinnu kho esa kalyāṇajjhāsayo vā udāhu pāpajjhāsayo sattoti dibbacakkhunā upadhāranto acchariyapuriso eso duggatopi hutvā attano dānappaveṇiyā upacchijjanabhayena vanaṃ gantvā paṇṇāni ca phalāni ca āharitvā dukkhena kasirena jīvikaṃ kappento dānadhammaṃ na upacchindatīti cintetvā tassa guṇādayo paṭicca pacchiyaṃ ṭhapitapaṇṇāni ca phalāni ca sabbāni suvaṇṇāni hontūti adhiṭṭhāsi. Athassānubhāvena sabbaṃ suvaṇṇaṃ ahobhi, atha so suvaṇṇapuṇṇapacchiyaṃ upari suvaṇṇarāsimatthake sabbakāmadadaṃ mahantaṃ maṇiratanaṃ ṭhapetvā antarahito paṭikkamma aṭṭhāsi, tato brāhmaṇo nahātvā uttiṇṇo pacchiyaṃ sampuṇṇasuvaṇṇavaṇṇaraṃsinā sambhinnavijjotamānamaṇiratanaṃ disvā kimetaṃti āsaṅkitaparisaṅkito pacchisamīpaṃ gantvā hatthaṃ pasāretuṃ avisahanto aṭṭhāsi. Taṃ disvā devaputto dissamānasarīrena ṭhatvā mā tvaṃ bhāyi brāhmaṇa. Mayā etāni nimmitāni, gahetvā gacchāhīti āha, atha brāhmaṇo devaputtassa kathaṃ sutvā ayaṃ devaputto imaṃ mayā nimmitaṃ, gahetvā gacchāti vadati. Kinnu kho so attano ānubhāvena deti, udāhu mayā katapuññenāti pucchissāmi taṃti pañjalikova devaputtaṃ pucchanto āha.

::hangnum
3\.
::

::gatha1
Pucchāmi {pb:M:0.0145} pañjalī dāni, devaputta mahiddhika;
::

::gathalast
Dadāsi me suvaṇṇañca, kāmadaṃ maṇimuttamaṃ.
::

::hangnum
4\.
::

::gatha1
Nāpi ko no tuvaṃ ñāti,
::

::gatha2
Na mitto nopakārako;
::

::gatha3
Kiṃ tvaṃ atthavasaṃ disvā,
::

::gathalast
Mama dajjāsimaṃ dhanaṃ.
::

::hangnum
5\.
::

::gatha1
Kena tapena sīlena, kenācāraguṇena ca;
::

::gathalast
Yena dajjāsi me deva, kiṃ me sucaritaṃ citaṃ.
::

::hangnum
6\.
::

::gatha1
Kinnu purātanaṃ kammaṃ, kena kammena dassasi;
::

::gathalast
Athavā taviddhiyā desi, taṃ me akkhāhi pucchitoti.
::

Tato devaputto na kho panāhaṃ brāhmaṇa devoti paresaṃ kiñci dātuṃ sakkomi, tayā pubbe katasucaritānubhāvena nibbattatīti vatvā dibbacakkhunā tassa pubbakammaṃ disvā tassa pakāsento āha.

::hangnum
7\.
::

::gatha1
Kassape lokapajjote, sambuddhe parinibbute;
::

::gathalast
Sabbattha patthaṭaṃ āsi, tassa buddhassa sāsanaṃ.
::

::hangnum
8\.
::

::gatha1
Tadā paccantime gāme, tvamāsi kuladārako;
::

::gathalast
Saddho āsi pasanno ca, dāyako kusale rato.
::

::hangnum
9\.
::

::gatha1
Tadā pabbajito eko, gacchanto antarāpathe;
::

::gathalast
Corehi anubaddhosi, acchinnapattacīvaro.
::

::hangnum
10\.
::

::gatha1
Sākhābhaṅgaṃ nivāsetvā, pārupitvā tatheva taṃ;
::

::gathalast
Antogāmaṃ paviṭṭhosi, esamāno pilotike.
::

::hangnum
11\.
::

::gatha1
Tato tvaṃ caramānaṃ taṃ, disvā kampitamānaso;
::

::gathalast
Vatthayugaṃ adāsi tvaṃ, saddahaṃ dānato phalaṃ.
::

::hangnum
12\.
::

::gatha1
Patthodanena {pb:M:0.0146} taṃ bhikkhuṃ, parivisitvā yathābalaṃ;
::

::gathalast
Pesesi abhivādetvā, saddhāya suddhamānaso.
::

::hangnum
13\.
::

::gatha1
Imaṃ tvaṃ akarī puññaṃ, tuyhetaṃ caritaṃ imaṃ;
::

::gathalast
Tassa te puññakammassa, amukhyaphala mīdisaṃti.
::

Evañca pana vatvā idaṃ te brāhmaṇa dhanaṃ rājādīhi mayā anāharaṇīyaṃ kataṃ, tvaṃ aparisaṅkanto gahetvā yathādhippāyaṃ karohi, imaṃ kho pana maṇiratanaṃ icchiticchitaṃ pasavati, tenāpi ānubhāvena tava dānaṃ anupacchindanto puttadārādayo posehīti anusāsi, taṃ sutvā brāhmaṇo tena vuttaniyāmeneva bhikkhusaṅghassa mahādānaṃ dadanto sīlaṃ rakkhanto ciraṃ vasitvā aparabhāge tato cuto devaloke nibbattīti.

::hangnum
14\.
::

::gatha1
Evaṃ nihīnāpī dhanena santo,
::

::gatha2
Dānanvayaṃ neva pariccajanti;
::

::gatha3
Tasmā hi bhonto sati deyyadhamme,
::

::gathalast
Mā kattha dānesu pamādabhāvaṃti.
::

::centre
Moriyabrāhmaṇassa vatthuṃ chaṭṭhamaṃ.
::

#### 37. Puttavatthumhi ayamānupubbīkathā

Ekasmiṃ kira samaye laṅkādīpavāsino saṭṭhimattā bhikkhū jayamahābodhiṃ vanditukāmā ekato mantetvā mahātitthena nāvaṃ āruyha jambudīpaṃ patvā tāmalittipaṭṭhene {note:tamalittapaṭṭane itikatthaci} otaritvā anukkamena pāṭaliputtanagaraṃ pāpuṇiṃsu. Atha tasmiṃ {pb:M:0.0147} nagare piṇḍāya carante te bhikkhū eko duggatamanusso disvā cirena {note:cirenāhaṃdiṭṭhā itisabbattha} mayā diṭṭhā buddhaputtāti somanasso bhariyaṃ pakkositvā bhadde imesaṃ ayyānaṃ dānaṃ dātukāmomhi, pubbe no akatapuññattā idāni duggatā jātā, imesu puññakkhettesu bījaṃ no ce ropessāma, punapi evameva bhavissāmāti vatvā kiṃ me gehe deyyadhammaṃ atthīti pucchi. Sā taṃ sutvā ghare no sāmi ayyānaṃ kiñci dātabbaṃ na passāmi. Api ca mama puttaṃ māretvā dānaṃ dātuṃ sakkāti. So tassā kathaṃ sutvā bhadde puttaṃ māretvā kiṃ dānaṃ demāti āha. Tāya taṃ sutvā sāmi kiṃ na jānāsi, putte no mate sandiṭṭhasambhattā ñātimittasuhajjā ca amhākaṃ santikaṃ āgacchāntā kiñci paṇṇākāraṃ gahetvā āgacchanti. Mayaṃ tena paṇṇākārena dānaṃ dassāmāti vutte upāsako sādhu tathā karohīti mātuyā eva bhāramakāsi, sā puttaṃ māretuṃ avisahantī āha. Tathā hi.

::hangnum
1\.
::

::gatha1
Kicchā laddhaṃ piyaṃ puttaṃ, ammammāti piyaṃ vadaṃ;
::

::gathalast
Sunīlanettaṃ subhamuṃ, ko pakkamitumicchati.
::

::hangnum
2\.
::

::gatha1
Mātarā māriyantopi, mātarameva rodati;
::

::gathalast
Māretuṃ taṃ na sakkomi, hadayaṃ me pavedhatīti.
::

Evañca pana vatvā ahaṃ sāmi na sakkomi puttaṃ māretuṃ. Tvaṃ mārehīti puttaṃ pitusantikaṃ pesesi. Atha sopi taṃ māretu masakkonto evamāha. Vuttañhi.

::hangnum
3\.
::

::gatha1
Tāyanti pituno dukkhaṃ, puttā puttāti kittitā;
::

::gathalast
Pitu dukkhaṃ sukhaṃ puttā, dāyādā honti sabbadā.
::

::hangnum
4\.
::

::gatha1
Tasmā {pb:M:0.0148} me sadisaṃ puttaṃ, pillakaṃ mañjubhāsanaṃ;
::

::gathalast
Na sakkomi ahaṃ bhadde, jīvitā taṃ viyojituṃ.
::

::hangnum
5\.
::

::gatha1
Ayasañca akittiñca, pappoti puttaghātako;
::

::gathalast
Pāṇātipātakammampi, kāmaṃ so phusate naroti.
::

Evañca pana vatvā so tvameva tava puttaṃ mārehīti pesesi, evaṃ tena vutte putthassa mārapāṇūpāyaṃ pariyesantā evamāhaṃsu, amhe panimaṃ māretuṃ na sakkomi, amhākaṃ pacchāgehe mahanto vammiko atthi, tasmiṃ eko nāgarājā paṭivasati. Kumāraṃ tattha pesessāma, so taṃ ḍasitvā māressatīti. Iccete eso kho upāyo evāti cintetvā kumāraṃ pakkositvā añcanā valivalayādīhi maṇḍetvā tassa hatthe geṇḍuṃ {note:teṇḍuṃ itisabbattha} ṭhapetvā tāta pacchāgehe vammikasamīpaṃ gantvā kīḷāti pesesuṃ. Tato dārako gantvā geṇḍukena kīḷanto vammikabile geṇḍukaṃ pātesi. Atha so geṇḍukaṃ gaṇhissāmīti vammikasusire hatthaṃ pavesesi. Tato sappo kujjhitvā susūtisaddaṃ karonto mahantaṃ phaṇaṃ katvā bilato sīsaṃ ukkhipitvā olokento aṭṭhāsi kumārassa hatthato parigalitapāsaṃviya. Athassa kumāro kiñci ajānanto sappassa gīvaṃ daḷhaṃ gaṇhi. Athassa mātāpitunnaṃ saddhābalena nāgarājā kumārassa karatale aṭṭhaṃsaṃ icchādāyakaṃ kaṇṭhamaṇiratanaṃ pātesi. Kumārassa mātāpitaro dvāraṃ nissāya ṭhitā tassa kiriyaṃ olokento taṃ maṇiratanaṃ disvā sīghaṃ gantvā puttaṃ ukkhipitvā hatthato maṇiratanaṃ gaṇhiṃsu. Tato te taṃ maṇiratanaṃ parisuddhāsane ṭhapetvā upacāraṃ katvā amhākaṃ idañcidañca dethāti abbhukkiriṃsu. Atha te maṇiratanānubhāvena gehadvāre mahantaṃ maṇḍapaṃ kāretvā vitānādinā maṇḍapaṃ {pb:M:0.0149} alaṅkaritvā bhikkhūnaṃ āsanāni paññāpetvā te saṭṭhimatte bhikkhū nisīdāpetvā mahādānaṃ adaṃsu. Tato nagaravāsino maṇiratanānubhāvaṃ sutvā sannipatiṃsu. Atha te tesaṃ majjhe attano saddhābalena maṇiratanassa lābhaṃ pakāsetvā imañhi dānatthāyeva pariccajjāmāti ekasmiṃ ṭhāne patiṭṭhāpetvā tenānubhāvena yāvajīvaṃ dānaṃ dadantā sīlaṃ rakkhantā āyupariyosāne devaloke nibbattiṃsūti.

::hangnum
6\.
::

::gatha1
Chetvāna pemaṃ api atrajesu,
::

::gatha2
Dadanti dānaṃ idha mānusevaṃ;
::

::gatha3
Na dadāti ko nāma naro samiddho,
::

::gathalast
Dānañhi dānassa phalaṃ sarantoti.
::

::centre
Puttavatthuṃ sattamaṃ.
::

#### 38. Tebhātikamadhuvāṇijakānaṃ vatthumhi ayamānupubbīkathā

Atīte kira bārāṇasiyaṃ te bhātikā ekato hutvā madhuṃ vikkiṇantā puttadāre posenti. Tato tesu eko paccantaṃ gantvā malayavāsīnaṃ {note:malavāsīnaṃ itipikatthaci} hatthato madhuṃ kiṇitvā {note:vakkiṇitvā itisabbattha} gaṇhāti, eko gahitagahitamadhuṃ nagaraṃ āharati. Eko tena āhaṭāhaṭamadhūni bārāṇasiyaṃ nisīditvā vikkiṇāti. Tasmiṃ samaye gandhamādanapabbate eko paccekabuddho vaṇarogenā turo ahosi. Athaññataro paccekabuddho tassa madhunā phāsu bhavissatīti ñatvā gandhamādanapabbateyeva ṭhito {pb:M:0.0150} cīvaraṃ pārupitvā ākāsenā gantvā nagaradvāre otaritvā kattha madhuṃ labhāmīti {note:labbhati itisabbattha} olokento aṭṭhāsī, tadā tasmiṃparakule bhatiṃ katvā jīvamānā ekā ceṭikā ghaṭamādāya udakatthaṃ titthaṃ gacchantī maggā okkamma ghaṭaṃ ṭhapetvā vanditvā ekamantaṃ aṭṭhāsi, tadā paccekabuddho bhaginī ettha bhikkhāya carantānaṃ katarasmiṃ ṭhāne madhu labbhatīti pucchi. Sā tassa kathaṃ sutvā madhuāpaṇassa paññāyanaṭṭhāne ṭhatvā hatthaṃ pasāretvā esa bhante madhuāpaṇoti dassetvā yajjāyaṃ paccekabuddho āpaṇato madhuṃ na labhati. Mama nivatthavatthakaṃ datvāpi madhuṃ dassāmīti cintetvā olokentī tattheva aṭṭhāsi, atha paccekabuddho anupubbena vicaranto {note:caranto itipikatthaci} madhuāpaṇaṃ sampāpuṇi, tato kuṭimbiko {note:kuṭimba ko itipikatthaci} taṃ disvā hatthato pattaṃ gahetvā ādhārake ṭhapetvā madhughaṭaṃ ādāya pattassa upanāmento sahasā nikkujji. Tato madhu pattaṃ pūretvā uttaranto puna bhūmiyaṃ pagghari. Taṃ disvā somanasso vāṇijo evaṃ patthanamakāsi.

::centre
Vuttañhi mahāvaṃse.
::

::hangnum
1\.
::

::gatha1
Tattha pattassa buddhassa, vāṇijo so pasādavā;
::

::gathalast
Vissandayanto mukhato, pattapūraṃ madhuṃ adā.
::

::hangnum
2\.
::

::gatha1
Puṇṇañca uppatītañca, patitañca mahītale;
::

::gathalast
Disvā madhuṃ pasanno so, evaṃ paṇidahī tadā.
::

::hangnum
3\.
::

::gatha1
Jambudīpe ekarajjaṃ, dānenānena hotu me;
::

::gathalast
Ākāse yojane āṇā, bhūmiyaṃ yojanepiti.
::

Evañca pana vatvā pattaṃ adāsi, paccekabuddho pattaṃ paṭiggahetvā tattheva ṭhito.

::hangnum
4\.
::

::gatha1
Icchitaṃ {pb:M:0.0151} patthitaṃ tuyhaṃ, khippameva samijjhatu;
::

::gathalast
Pūrentu citthasaṃkappā, cando paṇṇaraso yathā.
::

::hangnum
5\.
::

::gatha1
Icchitaṃ patthitaṃ tuyhaṃ, sabbameva samijjhatu;
::

::gathalast
Pūrentu cittasaṃkappā, maṇijotiraso yathāti.
::

Vatvā maṅgalaṃ vaḍḍhetvā agamāsi. Athantarāmagge ṭhitā ghaṭaceṭikā paccekabuddhābhimukhaṃ gantvā madhuṃ labhittha bhanteti pucchi. Tena laddhaṃ bhaginīti vutte kiṃ vatvā so adāsīti pucchi. Paccekabuddho sabbaṃ kathesi. Sā taṃ sutvā thokaṃ bhante idheva hotha dāsiyā anuggahatthāyāti sīghaṃ gehaṃ gantvā nivatthapiḷotikā attano sāṭakaṃ dhovitvā āharitvā cumbaṭakaṃ katvā paccekabuddhassa adāsi, yadā so bhante madhudāyako sakalajambudīpe ekarajjaṃ kāreti. Tadāhaṃ tassa aggamahesī bhaveyyaṃti vatvā patthanaṃ karontīevamāha.

::hangnum
6\.
::

::gatha1
Yadā te madhudo bhante, bhūbhujo hoti bhūtale;
::

::gathalast
Tassa hessaṃ tadā bhante, piyā aggamahesikā.
::

::hangnum
7\.
::

::gatha1
Surūpāca suvāṇīca, suyasā subbatā subhā;
::

::gathalast
Assaṃ tassa piyācātha, manāpā icchadā {note:icchidā itipikatthaci} sadāti.
::

Tassāpi tadā paccekabuddho tatheva hotūti maṅgalaṃ vatvā ākāsena gandhamādanameva agamāsi, athāparabhāge te tayopi ekato hutvā madhulokanaṃ karontā taṃ madhughaṭaṃ kuhiṃti pucchiṃsu, so tenattanā katakammaṃ vatvā sace tumhe tasmiṃ pattiṃ anumodeyyātha, taṃ sādhu. No ce. Madhuagghanakaṃ mama hatthato gaṇhathāti vatvā tehi tato na no attho {note:nanohattho itisabbattha} madhunā, kīdisassetaṃ adāsīti vutte taṃ sutvā itaro paccekabuddhā nāme te gandhamādane vasanti kāsāvaṃ {pb:M:0.0152} pārupitvā kule kule bhikkhaṃ caranti, santo ete sīlavantāti kathesi, atha tesu jeṭṭho brāhmaṇacaṇḍālakāpi kāsāvaṃ paridahitvā caranti. Nūnāyaṃ caṇḍālakoti maññāmīti āha, majjhimo kujjhitvā tava paccekabuddhaṃ parasamudde khipāhīti avoca, atha tesaṃ kathaṃ sutvā madhudāyako mā bho tumhe ariyānaṃ mahesakkhānaṃ mahānubhāvānaṃ paccekabuddhānaṃ pharusaṃ kathetha. Nirayadukkhā na bhāyathātiādinā anekā kārena nivāretvā tesaṃ guṇaṃ pakāsesi, taṃ sutvā te ubhopi sādhūti pasannācittā anumodiṃsu, aparabhāge te kālaṃ katvā devamanussesu saṃsarantā tattha tattha mahāsampattiyo anubhavitvā amhākaṃ satthu parinibbāṇato dvinnaṃ vassasatānaṃ accayena attano attano sampattaṭṭhāne nibbattiṃsu. Tena vuttaṃ.

::hangnum
8\.
::

::gatha1
Asoko madhudo sandhi, mittādevī tu ceṭikā;
::

::gathalast
Caṇḍālavādī nigrodho, tisso so pāravādikoti.
::

Tesu caṇḍālavādī jeṭṭhavāṇijo bindusārarañño jeṭṭhaputtassa sumanarājakumārassa putto hutvā nibbatti. Tassāyamānupubbīkathā. Bindusārarañño kira dubbalakāleyeva asokakumāro attanā laddhaṃ ujjeniyā rajjaṃ pahāya āgantvā sabbanagaraṃ attano hatthagataṃ katvā sumanarājakumāraṃ aggahesi. Taṃ divasameva sumanassa rājakumārassa sumanā nāma devī paripuṇṇagabbhā ahosi. Sā aññātakavesena nikkhamitvā avidūre aññataraṃ caṇḍālagāmaṃ sandhāya gacchantī jeṭṭhakacaṇḍālassa gehato avidūre nigrodho atthi, tasmiṃ rukkhe adhivatthāya devatāya ito ehi sumaneti vadantiyā saddaṃ sutvā tassā samīpaṃ gatā, devatā attano ānubhāvena ekaṃ sālaṃ nimmiṇitvā ettha vasāhīti pādāsi. Sā {pb:M:0.0153} taṃ sālaṃ pāvisi, gatadivaseyeva sā puttaṃ vijāyi. Sā tassa nigrodhadevatāya pariggahitattā nigrodhotveva nāmaṃ akāsi. Jeṭṭhakacaṇḍālo diṭṭhadivasatoppabhuti taṃ attano sāmidhītaraṃ viya maññamāno nibaddhavattaṃ paṭṭhapesi. Rājadhītā tattha sattavassāni vasi, nigrodhakumāropi sattavassiko jāto, tadā mahāvaruṇatthero nāma eko arahā dārakassa hetusampadaṃ disvā viharamāno sattavassiko dāni dārako. Kālo naṃ pabbājetuṃti cintetvā rājadhītāya ārocāpetvā nigrodhakumāraṃ pabbājesi, kumāro khuraggeyeva arahattaṃ pāpuṇi. Tena vuttaṃ mahāvaṃse.

::hangnum
9\.
::

::gatha1
Taṃ mahāvaruṇo thero, tadā disvā kumārakaṃ;
::

::gatha2
Upanissayasampannaṃ, arahā pucchi mātaraṃ;
::

::gathalast
Pabbājesi khuragge so, arahattamapāpuṇīti.
::

So kira ekadivasaṃ pātova sarīraṃ paṭijaggitvā ācariyupajjhāyavattaṃ katvā pattacīvara mādāya mātuupāsikāya gehadvāraṃ gacchāmīti nikkhami. Mātunivāsaṭṭhānañcassa dakkhiṇadvārena nagaraṃ pavisitvā nagaramajjhena gantvā pācīnadvārena nikkhamitvā gantabbaṃ hoti. Tena ca samayena asoko dhammarājā pācīnadisābhimukho sīhapañjare caṅkamati. Taṃ khaṇaṃyeva nigrodho rājaṅgaṇaṃ sampāpuṇi santindriyo santamānaso yugamattaṃ pekkhamāno, tena vuttaṃ ekadivasaṃ sīhapañjare ṭhito addasa nigrodhaṃ sāmaṇeraṃ rājaṅgaṇena gacchantaṃ dantaṃ guttaṃ santindriyaṃ iriyāpathasampannanti. Disvā panassa etadahosi. Ayaṃ jano sabbopi vikkhittacitto bhantamigapaṭibhāgo. Ayaṃ pana daharako avikkhitto ativiyassa ālokitavilokitaṃ sammiñjanapasāraṇañca sobhati. Addhā etassabbhantare lokuttaradhammo bhavissatīti rañño saha {pb:M:0.0154} dassaneneva sāmaṇere cittaṃ pasīdi, pemaṃ saṇṭhahi, kasmā. Pubbe kira puññakaraṇakāle rañño jeṭṭhakabhātā vāṇijakoyaṃ.

::hangnum
10\.
::

::gatha1
Pubbeva {note:pubbena itikatthaci} sannivāsena, paccuppannahitena vā;
::

::gathalast
Evaṃ taṃ jāyate pemaṃ, uppalaṃva yathodaketi.
::

Atha rājā sañjātapemo sabahumāno sāmaṇeraṃ pakkosathāti amacce pesesi, te aticirāyantīti puna dve tayo pesesi turitaṃ āgacchatūti. Sāmaṇero attano pakatiyā eva agamāsi. Rājā patirūpāsanaṃ ñatvā nisīdathāti āha. So itocito ca viloketvā natthi dāni añño bhikkhūti samussitasetacchattaṃ rājapallaṅkaṃ upasaṅkamitvā pattaṃ gaṇhanatthāya rañño ākāraṃ dassesi. Rājā taṃ pallaṅkasamīpaṃ gacchantaṃ eva disvā cintesi ajjeva dāni ayaṃ sāmaṇero imassa gehassa sāmiko bhavissatīti, sāmaṇero rañño hatthe pattaṃ datvā pallaṅkaṃ abhiruhitvā nisīdi. Rājā attano atthāya sampāditaṃ sabbaṃ yāgukhajjakabhattavikatiṃ upanāmesi. Sāmaṇero attano yāpanamattameva sampaṭicchi. Bhattakiccāvasāne rājā āha satthārā tumhākaṃ dinnaovādaṃ jānāthāti. Jānāmi mahārāja ekadesenāti. Tāta mayhampī naṃ kathehīti. Sādhu mahārājāti rañño anurūpaṃ dhammapaeda appamādavaggaṃ anumodanatthāya abhāsi. Rājā pana appamādo amatapadaṃ, pamādo maccuno padaṃti sutvāva aññātaṃ tāta, pariyosāpehīti āha. Sāmaṇero anumodanā vasāne dvattiṃsadhuvabhattāni {note:dvittiṃsadhurabhattāni itisabbattha} labhitvā puna divase dvattiṃsabhikkhū gahetvā rājantopuraṃ pavisitvā bhattakicca makāsi. Rājā aññepi dvattiṃsabhikkhū tumhehi saddhiṃsve bhikkhaṃ gaṇhantūti eteneva upāyena divase {pb:M:0.0155} divase vaḍḍhāpento saṭṭhisahassānaṃ brāhmaṇaparibbājakānaṃ bhattaṃ upacchinditvā antonivesane saṭṭhisahassānaṃ bhikkhūnaṃ niccabhattaṃ paṭṭhapesi nigrodhattheragateneva pasādena. Nigrodhattheropi rājānaṃ saparisaṃ tīsu saraṇesu pañcasu sīlesu patiṭṭhāpetvā buddhasāsane pothujjanikena pasādena acalappasādaṃ katvā patiṭṭhāpesi. Rājāpi asokārāmaṃ nāma mahāvihāraṃ kārāpetvā saṭṭhisahassānaṃ bhikkhūnaṃ niccabhattaṃ paṭṭhapesi. Sakalajambudīpe caturāsītiyā nagarasahassesu caturāsītivihārasahassāni kārāpesi. Tena vuttaṃ.

::hangnum
11\.
::

::gatha1
Caṇḍālavādidosena,
::

::gatha2
Jāto caṇḍālagāmake;
::

::gatha3
Pattānumodanā pākā,
::

::gathalast
Āse so {note:aseso itipikatthaci} hi anāsavoti.
::

::centre
Ayaṃ nigrodhattherassa kathānayo.
::

Madhudāyako pana vāṇijo devalokato cavitvā pupphapure rājakule uppajjitvā piyadāso nāma kumāro hutvā chattaṃ ussāpetvā sakalajambudīpe ekarajjaṃ akāsi. Kathaṃ.

Bindusārarājassa ekasataputtā ahesuṃ. Te sabbe asoko attanā saddhiṃ ekamātikaṃ tissakumāraṃ ṭhapetvā ghātesi. Ghātento cattāri vassāni anabhisittova rajjaṃ kāretvā catunnaṃ vassānaṃ accayena tathāgatassa parinibbāṇato dvinnaṃ vassasatanaṃ upari aṭṭhārasame vasse sakalajambudīpe ekarajjābhisekaṃ pāpuṇi. Atha taṃ sakalajambudīpe caturāsītinagarasahasse rājāno āgantvā upaṭṭhahissanti. Tiṇṇaṃ utūnaṃ anucchavikā tayo pāsādā ahesuṃ. Eko mahāsappiko{pb:M:0.0156}, eko moragīvo, eko maṅgalo nāma, tesu nekanāṭakasahassaparivuto paṭivasati. Yāssa madhuāpaṇaṃ dassesi, sā asandhimittā nāma devaccharaparibhāgā rājadhītā hutvā saṭṭhisahassānaṃ itthīnaṃ jeṭṭhikā dhammāsokarañño aggamahesī ahosi. Abhisekānantaraṃ tassa imā rājiddhiyo āgatā, pathaviyā ca heṭṭhā yojanappamāṇe āṇā pavattati. Tathā upari ākāse. Anotattadahato aṭṭhahi kājehi soḷasapānīyaghaṭe divase divase devatā āharanti. Yato sāsane uppannasaddho hutvā aṭṭhaghaṭe bhikkhusaṅghassa adāsi. Dve ghaṭe saṭṭhimattānaṃ tepiṭakabhikkhūnaṃ dve ghaṭe aggamahesiyā asandhimittāya. Cattāro ghaṭe attanā paribhuñci devatā {note:devatāevaṃ itisabbattha}, eva himavantato nāgalatādantakaṭṭhaṃ siniddhaṃ mudukaṃ rasavantaṃ divase divase āharanti, tena rañño ca mahesiyā ca soḷasannaṃ nāṭakasahassānañca saṭṭhimattānañca bhikkhusahassānaṃ devasikaṃ dantapoṇakiccaṃ nipphajjati. Devasikamevassa devatā agadāmalakaṃ agadaharīṭakaṃ suvaṇṇavaṇṇañca gandharasasampannaṃ ambapakkaṃ āharanti. Chaddantadahato pañcavaṇṇaṃ nivāsanapārupanaṃ pītakavaṇṇaṃ hatthapuñchanakapaṭaṃ {note:hatthapucchanakapaṭṭaṃ itisabbattha} dibbañca pānaṃ āharanti. Devasikamevassa anulepanagandhaṃ pārupanatthāya asuttamayikaṃ sumanapupphapaṭaṃ mahārahañja añjanaṃ nāgabhavanato nāgarājāno āharanti. Chaddantadahatoyeva uṭṭhitassa sālino navavāhasahassani divase divase suvā āharanti. Te mūsikā nitthusakāni karonti. Ekopi khaṇḍataṇḍulo nāhosi. Rañño sabbaṭṭhānesu ayameva taṇḍulo paribhogaṃ gacchati. Madhumakkhikā madhuṃ karonti. Kammārasālāsu acchā kūṭaṃ paharanti. Karavīkasakuṇā āgantvā madhurassaraṃ vikūjentā rañño balikammaṃ karonti. Imāhi iddhīhi samannāgato rājā ekadivasaṃ suvaṇṇasaṅkhalikabandhanaṃ {pb:M:0.0157} pesetvā catunnaṃ buddhānaṃ adhigatarūpadassanaṃ kappā yukaṃ mahākālanāgarājānaṃ ānayitvā setacchattassa heṭṭhā mahārahe pallaṅke nisīdāpetvā anekasata vaṇṇehi jalajathalajapupphehi suvaṇṇapupphehi ca pūjaṃ katvā sabbā laṅkārapatimaṇḍitehi soḷasahi nāṭakasahassehi samantato parikkhipitvā anantañāṇassa tāva me saddhammavaracakkavattino sammāsambuddhassa {note:sammāsambuddharūpaṃ itisabbattha} rūpaṃ imesaṃ akkhīnaṃ āpāthaṃ karohīti vatvā tena nimmitaṃ sakalasarīre vippakiṇṇapuññappabhāvanibbattāsīti anubyañjanapatimaṇḍita dvattiṃsa mahāpurisalakkhaṇa sassirīkatāya vikacakamaluppalapuṇḍarīkapatimaṇḍitamiva salilatalaṃ tārāgaṇaraṃsijālavisaravipphuritasobhāsamujjalamiva gaganatalaṃ nīlapītalohitā dibhedaṃ vicittavaṇṇaraṃsivinaddhabyāmappabhāparikkhepavilāsitāya sañcyāppabhānurāgaindadhanuvijjullatāparikkhittamiva kaṇakagirisikharaṃ nānāvirāgavimalaketumālāsamujjalitacārumatthakasobhanaṃ nayanarasāyanamiva ca brahmadevamanujanāgayakkhagaṇānaṃ buddharūpaṃ passanto sattadivasāni akkhipūjaṃ nāma akāsi. Rājā kira abhisekaṃ pāpuṇitvā tīṇiyeva saṃvaccharāni bāhirakapāsaṇḍaṃ parigaṇhi, catutthe saṃvacchare buddhasāsane pasīdi, tassa pana pitā bindusāro brāhmaṇabhatto ahosi. So brāhmaṇānañca brāhmaṇajātipāsaṇḍānaṃ paṇḍaraṅgaparibbājakānañca saṭṭhisahassamattānaṃ niccabhattaṃ paṭṭhapesi. Asokopi pitarā pavattitaṃ dānaṃ attano antopure {note:antepure itisabbattha} tatheva dadamāno ekadivasaṃ sīhapañjare ṭhito te upasamaparibāhirena ācārena bhuñjamāne asaṃyatindriye avinītairiyāpathe disvā cintesi, īdisaṃ dānaṃ upaparikkhitvā yuttaṭṭhāne dātuṃ vaṭṭatīti. Evaṃ cintetvā amacce āha, gacchatha bhaṇe attano attano sādhusammate samaṇabrāhmaṇe antopuraṃ abhiharatha dānaṃ dassāmīti, amaccā sādhu devāti rañño {pb:M:0.0158} paṭissutvā te te paṇḍaraṅgaparibbājakā jīvaka nigaṇṭhādayo ānetvā ime mahārāja amhākaṃ arahantoti āhaṃsu, atha rājā antopure uccāvacāni āsanāni paññāpetvā āgacchantūti vatvā āgatāgate āha attano anurūpe āsane nisīdathāti, ekacce bhaddapīṭhakesu ekacce phalakapīṭhakesu nisīdiṃsu, taṃ disvā rājā natthi etesaṃ anto sāroti ñatvā tesaṃ anurūpaṃ khādanīyabhojanīyaṃ datvā uyyojesi. Evaṃ gacchante kāle ekadivasaṃ sīhapañjare ṭhito nigrodhasāmaṇeraṃ disvā tasmiṃ gatena pasādena buddhasāsane pasanno saṭṭhisahassamatte pāsaṇḍiye apanetvā saṭṭhisahassamatte bhikkhū bhojento buddhasāsane pasīditvā asokārāmaṃ kāretvā tattha te vasāpento ekadivasaṃ asokārāme saṭṭhisahassabhikkhūnaṃ dānaṃ datvā tesaṃ majjhe nisajja saṅghaṃ catūhi paccayehi pavāretvā imaṃ pañhaṃ pucchi, bhante bhagavatā desitadhammo nāma kittako hotīti, mahārāja nava aṅgāni, khandhato caturāsītidhammakkhandhasahassānīti. Rājā dhamme pasīditvā ekekaṃ dhammakkhandhaṃ ekekavihārena pūjessāmīti ekadivasameva channavutikoṭikhanaṃ vissajjetvā amacce āṇāpesi, ekamekasmiṃ nagare ekamekaṃ vihāraṃ kārentā caturāsītiyā nagarasahassesu caturāsītivihārasahassāni kārāpethāti, sayañca asokārāme asokamahāvihāratthāya {note:sayaṃcaasokahovihāratthāya itipikatthaci} kammaṃ paṭṭhapesi, saṅgho indaguttattheraṃ nāma mahiddhikaṃ mahānubhāvaṃ khīṇāsavaṃ navakammādhiṭṭhāyakaṃ adāsi, thero yaṃ yaṃ na niṭṭhāti, taṃ taṃ attano ānubhāvena niṭṭhāpesi, evaṃpitīhi saṃvaccharehi vihārakammaṃ niṭṭhāpesi, ekadivasameva sabbanagarehi paṇṇāni āgamiṃsu, amaccā rañño ārocesuṃ niṭṭhitāni deva caturāsītimahāvihārasahassānīti. Atha rājā {pb:M:0.0159} bhikkhusaṅghaṃ upasaṅkamitvā bhante mayā caturāsītivihārasahassāni kāritāni, dhātuyo kuto lacchāmīti pucchi, mahārāja dhātunidhānaṃ nāma atthīti suṇoma, na pana paññāyati asukaṭṭhāneti. Rājā rājagahe cetiyaṃ bhindāpetvā dhātuṃ apassanto paṭipākatikaṃ kārāpetvā bhikkhubhikkhuṇiyo upāsakaupāsikāyoti catasso parisā gahetvā vesāliyaṃ gato. Tatrāpi alabhitvā kapilavatthuṃ gato, tatrāpi alabhitvā rāmagāmaṃ gato, rāmagāme nāgā cetiyaṃ bhindituṃ nādaṃsu. Cetiye nipatitakuddālo khaṇḍāvaṇḍaṃ hoti, evaṃ tatrāpi alabhitvā allakappaṃ pāvaṃ kusināraṃti sabbacetiyāni bhinditvā dhātuṃ alabhitvā paṭipākatikāni katvā rājagahaṃ gantvā catasso parisā sannipātāpetvā atthi kenaci sutapubbaṃ asukaṭṭhāne dhātunidhānaṃti pucchi. Tattheko vīsaṃvassa satiko thero asukaṭṭhāne dhātunidhānaṃti na jānāmi, mayhaṃ pana pitāmahatthero mayi sattavassikāle mālācaṅgoṭakaṃ gāhāpetvā ehi sāmaṇera asukagacchantare pāsāṇathūpo atthi. Tattha gacchāmāti gantvā pūjetvā imaṃ ṭhānaṃ upadhāretuṃ vaṭṭati sāmaṇerāti āha. Ahaṃ etameva jānāmi mahārājāti āha. Rājā etadeva ṭhānaṃti vatvā gacche harāpetvā pāsāṇathūpaṃ paṃsuṃca apanetvā heṭṭhā sudhābhūmiṃ addasa, tato sudhā ca iṭṭhakāyo ca harāpetvā anupubbena pariveṇaṃ oruyha sattaratanavālikaṃ asihatthāni ca kaṭṭharūpakāni samparivattantāni addasa, so yakkhadāsake pakkosāpetvā balikammaṃ kārāpetvāpi neva antaṃ passanto devatā namassamāno ahaṃ imā dhātuyo gahetvā caturāsītivihārasahasse nidahitvā sakkāraṃ karomi. Mā me devatā antarāyaṃ karontūti āha, sakko devarājā cārikaṃ caranto taṃ disvā vissakammaṃ āmantetvā tāta asokadhammarājā dhātuyo {pb:M:0.0160} nīharissāmīti pariveṇaṃ otiṇṇo. Gantvā kaṭṭharūpāni nīharāpehīti. So pañcacūlakagāmadārakavesena gantvā rañño purato dhanukahattho ṭhatvā hāremi mahārājāti āha, hara tātāti saraṃ gahetvā sandhimhiyeva vijjhi, sabbaṃ vippakirīyittha, atha rājā āviñjane {note:aviñcine itipikatthaci} bandhakuñcikamuddikaṃ gaṇhi, maṇikkhandhaṃ passitvā anāgate daḷiddarājāno imaṃ maṇiṃ gahetvā dhātūnaṃ sakkāraṃ karontūti paṇṇe akkharāni disvā kujjhitvā mādisānaṃ pana rājūnaṃ {note:rājānaṃ itisabbattha} daḷiddarājāti vattuṃ ayuttaṃti punappunaṃ ghaṭetvā dvāraṃ vivaritvā antogehaṃ paviṭṭho aṭṭhārasavassādhikānaṃ dvinnaṃ vassasatānaṃ upari āropitadīpā tatheva pajjalanti, nīluppalapupphāni taṃkhaṇaṃyeva āharitvā āropitāni viya pupphasanthāro taṃ khaṇaṃ santhato viya gandhā taṃ muhuttaṃ piṃsitvā ṭhapitā viya ahesuṃ. Rājā suvaṇṇapaṭṭaṃ gahetvā anāgate piyadāso nāma kumāro chattaṃ ussāpetvā asoko nāma dhammarājā bhavissati, so imā dhātuyo vitthāritā karissatīti vācetvā diṭṭhohaṃ ayyena mahākassapattherenāti vatvā vāmahatthaṃ ābhujitvā dakkhiṇahatthena apphoṭesi. So tasmiṃ ṭhāne paricaraṇakadhātumattameva ṭhapetvā sesadhātuyo sabbā gahetvā dhātugharaṃ pubbe pihitanayeneva pidahitvā sabbā yathā pakatiyāyeva kāretvā uparipāsāṇacetiyaṃ patiṭṭhāpetvā caturāsītiyā vihārasahassesu dhātuyo patiṭṭhāpesi. Athekadivasaṃ rājā vihāraṃ gantvā bhikkhusaṃghaṃ vanditvā ekamante nisinno yadi bhante channavutikoṭidhanaṃ vissajjetvā caturāsītivihārasahassānisacetiyāni kārāpetvāpi ahaṃ na dāyādo. Añño ko dāyādoti, paccayadāyako nāma tvaṃ mahārāja, yo pana attano puttañca dhītarañca pabbājeti, ayaṃ sāsane dāyādo nāmāti evaṃ vutte {pb:M:0.0161} asoko rājā sāsane dāyādabhāvaṃ patthayamāno avidūre ṭhitaṃ mahindakumāraṃ disvā sakkhissasi tāta tvaṃ pabbajituṃti āha. Kumāro pakatiyā pabbajitukāmo rañño vacanaṃ sutvā ativiya pāmojjajāto pubbajāmi {note:pabbajjāmi itisabbattha} deva. Maṃ pabbājetvā sāsane dāyādo hothāti āha. Tena ca samayena rājadhītā saṃghamittāpi tasmiṃ ṭhāne ṭhitā hoti. Taṃ disvā āha tvampi amma pabbajituṃ sakkhissasīti, sādhu tātāti sampaṭicchi. Rājā puttānaṃ manaṃ labhitvā pahaṭṭhacitto bhikkhusaṃghaṃ upasaṅkamitvā bhante ime dārake pabbājetvā maṃ sāsane dāyādaṃ karothāti. Saṅgho rañño vacanaṃ sampaṭicchitvā kumāraṃ moggaliputtatissattherena upajjhāyena mahādevattherena ācariyena pabbajāpesi {note:pabbajjāpesi itisabbattha}. Majjhantikattherena ācariyena upasampādesi, so upasampadāmālakeyeva saha paṭisambhidāhi arahattaṃ pāpuṇi. Saṅghamittāyapi rājadhītāya ācariyāṇī āyupālattherī nāma {note:acāriyā āyupālattherīnāma itisabbattha}. Upajjhāyā dhammapālattherī nāma ahosi. Rājā pana anekākārena buddhasāsanaṃ sobhetvā moggaliputtatissattherassa sahāyena {note:sahayyena. sāhāyyena. sāhayyena itipikatthaci} saṭṭhisahassamatte dussīle titthiye buddhasāsanā uppabbājetvā tatiyadhammasaṃgītiṃ niṭṭhāpesi. Tasmiṃ kira samāgame bhikkhubhikkhuṇiyo kittakāti {note:kittakānīti itisabbattha}, vuttañhi.

::hangnum
12\.
::

::gatha1
Tasmiṃ samāgame āsuṃ, asītibhikkhukoṭiyo;
::

::gathalast
Ahesuṃ satasahassāni, tesu khīṇāsavā yatī.
::

::hangnum
13\.
::

::gatha1
Navutisatasahassāni, ahū bhikkhuṇiyo tahiṃ;
::

::gathalast
Khīṇāsavā sikkhuṇiyo, sahassaṃ āsu tāsu cāti.
::

Evaṃ {pb:M:0.0162} so asoko dhammarājā sakalajambudīpe aggarājā hutvā buddhasāsanaṃ sobhento vihāsi. Ayaṃ panettha saṅkhepo, vitthāro pana mahāvaṃse vuttoti. Vuttañhi.

::hangnum
14\.
::

::gatha1
Sampuṇṇattā ayaṃ tisso, cetanāyo madhuppado;
::

::gathalast
Sabbattha sabbadā sabba, sampattimabhisambhuṇīti.
::

Majjhimo pana vāṇijo attano pāravādidosena parasamudde laṅkāyaṃ nibbatti. Tassevaṃ kathāpaṭipāṭi veditabbā. Tambapaṇṇidīpe kira muṭasīvo nāma rājā saṭṭhivassāni rajjaṃ kāresi, tassa puññapaññāguṇopetā aññamaññaṃ hitesino dasa puttā ahesuṃ. Dve ca dhītaro. Sabbe te samaggā sammodamānā vasanti. Athāparasmiṃ samaye amaccā muṭasīvaraññe kālakate devānaṃpiyatissakumāraṃ abhisiñciṃsu, abhisekasamakālamevassa anekāni acchariyāni ahesuṃ. Tāni pakāsentā mahāvaṃsakathācariyā āhaṃsu.

::hangnum
15\.
::

::gatha1
Devānaṃpiyatissoti, vissuto dutiyo suto;
::

::gathalast
Tesu {note:ahosimuṭasīvassa, dasaputtesupuññavā itikatthaci} bhātusu sabbesu, puññapaññādhiko ahu.
::

::hangnum
16\.
::

::gatha1
Devānaṃpiyatisso so, rājāsi pituaccaye;
::

::gathalast
Tassābhisekena samaṃ, bahūnacchariyānahū.
::

::hangnum
17\.
::

::gatha1
Laṅkādīpamhi sakale, nidhayo ratanānica;
::

::gathalast
Antoṭhitāni uggantvā, pathavītalamāruhuṃ.
::

::hangnum
18\.
::

::gatha1
Laṅkādīpasamīpamhi, bhinnanāvā gatāni ca;
::

::gathalast
Tatra jātāni ca thalaṃ, ratanāni samāruhuṃ.
::

::hangnum
19\.
::

::gatha1
Chātapabbatapādamhi, tisso ca veḷuyaṭṭhiyo;
::

::gathalast
Jātā rathapatodena, samānā parimāṇato.
::

::hangnum
20\.
::

::gatha1
Tāsu {pb:M:0.0163} ekā latāyaṭṭhi, rajatābhā tahiṃ latā;
::

::gathalast
Suvaṇṇavaṇṇā rucirā; Dissantetā manoramā.
::

::hangnum
21\.
::

::gatha1
Ekā kusumayaṭṭhītu; Kusumāni tahiṃpana;
::

::gathalast
Nānāni nānāvaṇṇāni; Dissantetiphuṭāni ca.
::

::hangnum
22\.
::

::gatha1
Ekā sakuṇayaṭṭhī tu, tahiṃpakkhimigā bahū;
::

::gathalast
Nānā ca nānāvaṇṇā ca, sajīvāviya dissare.
::

::hangnum
23\.
::

::gatha1
Hayagajarathā malakyā, valayaṅguliveṭhakā ceva;
::

::gathalast
Kakudhaphalā pākatikā, icce tā aṭṭha jātiyā.
::

::hangnum
24\.
::

::gatha1
Muttā samuddā uggantvā; Tīre vaṭṭiviyaṭṭhitā;
::

::gathalast
Devānaṃpiyatissassa; Sabbaṃ puññavijambhitaṃ.
::

::hangnum
25\.
::

::gatha1
Indanīlaṃ veḷuriyaṃ, lohitaṅkamaṇī ci me;
::

::gatha2
Ratanāni pane tāni, muttā tā tāca yaṭṭhiyo;
::

::gathalast
Sattāhabbhantareyeva, rañño santikamāharuṃti.
::

Tena ca samayena devānaṃpiyatissamahārājā ca asoko dhammarājā ca addiṭṭhasahāyā honti. Tasmā so etāni ratanāni ca aññāni bahūni upāyanāni mama sahāyassa dethāti dhammāsokamahānarindassa paṇṇākāratthāya pesesi. Sopi taṃ disvā pasīditvā pañcarājakakudhabhaṇḍāni ca aññañca bahupaṇṇākārañca abhisekatthāya pesesi. Mayhaṃ sahāyaṃ abhisekaṃ karontūti. Na kevalañcetaṃ āmisapaṇṇākāraṃ. Imaṃ kira dhammapaṇṇākārampi pesesi.

::hangnum
26\.
::

::gatha1
Ahaṃ buddhaṃca dhammaṃca; Saṃghaṃca saraṇaṃ gato;
::

::gathalast
Upasakattaṃ vedesiṃ; Sakyaputtassa sāsane.
::

::hangnum
27\.
::

::gatha1
Imesu tīsu vatthūsu; Uttamesu naruttama;
::

::gathalast
Cittaṃ pasādayitvāna, saddhāya saraṇaṃ vajāti.
::

Amaccā {pb:M:0.0164} puna laṅkamāgamma rājānaṃ abhisiñciṃsu, tena kho pana samayena moggaliputtatissatthero kattha nukho anāgate sāsanaṃ suppatiṭṭhitaṃ bhaveyyāti upaparikkhanto paccantime suppatiṭṭhitaṃ bhavissatīti ñatvā te te there tattha tattha pesetvā mahāmahindattheraṃ gantvā tambapaṇṇidīpaṃ pasādehīti niyojesi, sakko ca devānamindo mahāmahindattheraṃ upasaṃkamitvā kālakato bhante muṭasīvo rājā. Idāni devānaṃpiyatissamahārājā rajjaṃ kāreti. Sammāsambuddhena ca tumhe byākatā anāgate mahindo nāma bhikkhu tambapaṇṇidīpaṃ pasādessatīti. Tasmā tiha kho bhante kālo dīpavaraṃ gamanāya, ahampi sahāyo bhavissāmīti, thero tassa vacanaṃ sampaṭicchitvā attasattamo cetiyapabbatavihārato vehāsaṃ uppatitvā anurādhapurassa puratthimadisāya missakapabbate patiṭṭhahi, imaṃ etarahi cetiyapabbatotipi sañjānanti. Tadā tambapaṇṇiyaṃ ussavadivaso hoti, rājā chaṇaṃ karothāti amacce āṇāpetvā cattāḷīsasahassapurisehi parivārito nagaramhā nikkhamitvā missakapabbataṃ pāyāsi migavaṃ kīḷitukāmo. Atha tasmiṃ pabbate adhivatthā ekā devatā rañño there dassessāmīti rohitamīgavaṇṇena avidūre tiṇapaṇṇāni khādamānā viya carati, rājā ayuttaṃ dāni pamattaṃ vijjhituṃti jiyaṃ poṭhesi, migo ambatthalamaggaṃ gahetvā palāyituṃ ārabhi, rājā taṃ anubandhanto ambatthalameva abhiruhi, migopi therānaṃ avidūre antaradhāyi, mahindatthero rājānaṃ avidūre āgacchanta maṃyeva rājā passatu, mā itareti adhiṭṭhahitvā tissa tissa ito ehīti āha, rājā taṃ sutvā cintesi. Imasmiṃ tambapaṇṇidīpe jāto maṃ tissoti nāmaṃ gahetvā ālapituṃ samattho nāma natthi. Ayaṃ pana chinnabhinnapaṭadharo bhaṇḍukāsāva vasano maṃ nāmenā lapati, ko nukho yaṃ bhavissati manusso amanusso vāti. Thero āha.

::hangnum
28\.
::

::gatha1
Samaṇā {pb:M:0.0165} mayaṃ mahārāja, dhammarājassa sāvakā;
::

::gathalast
Taveva anukampāya, jambudīpā idhāgatāti.
::

Rājā dhammāsokanarindena pesitasāsanānusārena anussaramāno ayyā nukho āgatāti tāvadeva āyudhaṃ nikkhipitvā ekamantaṃ nisīdi sammodanīyaṃ kathaṃ kathayamāno sāraṇīyaṃ {note:sammodanīyaṃ-itisabbattha} kathaṃ kurumāno. Tasmiṃ tānipi cattāḷīsapurisasahassāni āgantvā taṃ parivāresuṃ, tadā thero itarepi jane dassesi, rājā disvā ime kadā āgatāti pucchi, mayā saddhiṃyeva mahārājāti. Idāni pana jambudīpe aññepi evarūpā samaṇā santīti. Mahārāja etarahi jambudīpo kāsāvapajjoto isivātapaṭivāto, tasmiṃ.

::hangnum
29\.
::

::gatha1
Tevijjā iddhippattā ca, cetopariññakovidā;
::

::gathalast
Khīṇāsavā arahanto, bahū buddhassa sāvakāti.
::

Rājā taṃ sutvā pasanno ahosi, atha thero rukkhopamādinā tassa paññāveyyattiyaṃ ñatvā dhammaṃ desesi sanarāmarehi sādhukāraṃ kārayamāno. Tena vutthaṃ.

::hangnum
30\.
::

::gatha1
Paṇḍitoti viditvāna, cullahatthipadopamaṃ;
::

::gathalast
Suttantaṃ desayī thero, mahīpassa mahāmati {note:mahīmatī itipikatthaci}.
::

Desanāpariyosāne so saddhiṃ tehi narehi cattāḷīsasahassehi saraṇesu patiṭṭhahīti. Athassa rājā sve bhante mama gehe bhikkhaṃ gaṇhāthāti yācitvā gantvā nagarañca rājagehañca alaṅkaritvā there nisīdāpetvā paṇītenāhārena parivisitvā anuḷādevippamukhāhi pañcasataitthīhi saddhiṃ ekamantaṃ nisīdi. Atha thero dhammaratana vassaṃ vassāpesi. Tato {pb:M:0.0166} tā pañcasataitthiyo sotāpattiphalaṃ pāpuṇiṃsu. Tato hatthisālāyaṃ sahassaṃ, nandanavane sahassaṃti evaṃ dutiyadivase aḍḍhateyyāni pāṇasahassāni sotāpattiphale patiṭṭhāpesi. Tatiyadivase aḍḍhanavappamāṇaṃ pāṇasahassaṃti evaṃ anekasatānaṃ anekasahassānaṃ anekasata sahassānaṃ dhammā mataṃ pāyesi. Vuttañhi.

::hangnum
31\.
::

::gatha1
Mahāmahindasuriyo, laṅkāvehāsamajjhago;
::

::gathalast
Bodhaneyyambuje kāsi, vikāsaṃ dhammaraṃsinā.
::

::hangnum
32\.
::

::gatha1
Mahāmahindacando so, laṅkāvehāsamajjhago;
::

::gathalast
Bodhesi dhammaraṃsīhi, veneyyakumudākare.
::

::hangnum
33\.
::

::gatha1
Mahāmahindamegho so, vassaṃ dhammambuvuṭṭhiyā;
::

::gathalast
Sādhūnaṃ cittabījesu, janesi kusalaṅkureti.
::

Atha rājā sumanasāmaṇerena dhammāsokassa hatthato sammāsambuddhaparibhuttapattapūradhātuyo ca sakkassa santikā dakkhiṇakkhakadhātuṃca āharāpetvā {note:āhāritvā-itisabbattha} cetiyapabbate thūpaṃ ādiṃkatvā sakalalaṅkādīpe yojane yojane thūpāni kāretvā dakkhiṇakadhātuṃ nidahitvā thūpārāmathūpañca patiṭṭhāpesi. Atha saṅghamittāya theriyā ānītaṃ jayamahābodhino dakkhiṇamahāsākhaṃ patiṭṭhāpetvā pūjaṃ kāresi. Sabbo panettha kathāvittharo mahāvaṃsato veditabbo.

::hangnum
34\.
::

::gatha1
Pāravādikadosena, jātevaṃ parasāgare;
::

::gathalast
Pattānumodanā evaṃ, laṅkāyaṃ āsi issaro.
::

::hangnum
35\.
::

::gatha1
Pāpampi evaṃ phalatīti mantvā,
::

::gatha2
Ñatvāna puññassa phalaṃ idanti;
::

::gatha3
Bho yoniso kubbatha puññakamme,
::

::gathalast
Gantvāna ye yattha na socayantīti.
::

::centre
Tebhātikamadhuvāṇijakānaṃ vatthuṃ aṭṭhamaṃ.
::

#### 39. Bodhirājadhītuyā {note:bodhirājadhītāya itisabbattha} vatthumhi ayamānupubbīkathā

Bhagavati parinibbute laṅkāyaṃ sāsane suppatiṭṭhite tattha hakureḷīti eko gāmo ahosi, tatthekā dārikā gāmādārikāhi saddhiṃ tattha tattha kīḷantī viharati, tadā gāmasamīpe mahāsobbhaṃ hoti. Tattheko maruttharukkho sabbadā pāḷiphullova tiṭṭhati. Manussā buddhapūjanatthaṃ pupphāni viciṇantā udakaṃ ogahetvā rukkhamabhiruyha pupphāni ociṇanti, kumārikā te disvā manussā sukhena gantvā pupphāni ociṇantūti ekaṃ sukkhapālibhaddadaṇḍakaṃ āharitvā setuṃ katvā ṭhapesi, tato paṭṭhāya manussā tenagantvā pupphāni ociṇanti. Atha sā tato cutā teneva kusalakammena jambudīpe pāṭaliputtanagare somadattarañño dhītā hutvā nibbatti, uttamarūpadharā devaccharapaṭibhāgā ahosi. Mātāpitaro panassā bodhirājakumārikāti vohariṃsu. Pubbe katasetuānubhāvena tassā suvīrako nāmeko ākāsagāmī sindhavapotako nibbatti. Rājadhītuyā pana pitā buddhamāmako dhammamāmako saṅghamāmako hutvā mahantaṃ puññaṃ pasavanto sindhavapotakaṃ disvā puññakaraṇassa me sahāyo laddhoti tuṭṭhamānaso assaṃ abhiruhitvā divasassa tikkhattuṃ gantvā mahābodhiṃ {pb:M:0.0168} vandati. Rājadhītā naṃ disvā pitusantikaṃ gantvā abhiṇhaṃ tāta kuhiṃ gacchasīti pucchi. Rājā na kiñci kathesi, atha sā punappunaṃ pitaraṃ nibandhantī pucchi. Tato rājā tassāvi karonto evamāha.

::hangnum
1\.
::

::gatha1
Amhākaṃ bhagavā pubbe, pūrento dasapāramī;
::

::gathalast
Adāsi sīsarattakkhi, maṃsaṃ jīvitameva ca.
::

::hangnum
2\.
::

::gatha1
Puttadāre ca rajje ca, patvā {note:datvā itipikatthaci} pāramimatthakaṃ;
::

::gathalast
Anappakappakoṭīnaṃ, khepetvā kapilavuye.
::

::hangnum
3\.
::

::gatha1
Sakkarājakule jāto, loke appaṭipuggalo;
::

::gathalast
Sampattacakkavattittaṃ, pahantvāna narādhipo.
::

::hangnum
4\.
::

::gatha1
Disvā nimitte caturo, nikkhamma abhinikkhamaṃ;
::

::gathalast
Bodhimūlamupāgamma, nisinno vajirāsane.
::

::hangnum
5\.
::

::gatha1
Sahassabāhuṃ māpetvā, nānāyudhasamākulaṃ {note:nānāvudhasamākulaṃ-itisabbattha};
::

::gathalast
Mahābhītikaraṃ vesaṃ, kāḷapabbatasādisaṃ.
::

::hangnum
6\.
::

::gatha1
Māpetvāna samāruyha, girimekhalavāraṇaṃ;
::

::gathalast
Mārasenaṃ samānetvā, āgataṃ makaraddhajaṃ.
::

::hangnum
7\.
::

::gatha1
Pāramitābalena taṃ, mārasenaṃ palāpiya;
::

::gathalast
Yatthāsīno kilesāri, sahassaṃ ghātayī jino.
::

::hangnum
8\.
::

::gatha1
Nayanaṃ sujalasekehi, sattāhaṃ jinasevitaṃ;
::

::gatha2
Pūjitaṃ devabrahmehi, siddhoraganarādihi;
::

::gathalast
Vandituṃ jayabodhiṃtaṃ, gacchāmi satataṃ ahaṃ.
::

::hangnum
9\.
::

::gatha1
Upāsati sadā gantvā, yo naro bodhipādapaṃ;
::

::gathalast
Gandhodadīpadhūpādi, nānāpūjāhi sādhukaṃ.
::

::hangnum
10\.
::

::gatha1
Sa naro nirāmayo hoti, paccatte ca parattha ca;
::

::gathalast
Pūjito mānito hoti, dīghāyu balavā sukhī.
::

::hangnum
11\.
::

::gatha1
Tadatthaṃ patthayantena, atthakāmena jantunā;
::

::gathalast
Upāsanīyaṃ saddhāya, niccaṃ taṃ bodhipādapaṃti.
::

Taṃ sutvā kumārikā pītiyā phuṭasarīrā pitaraṃ vanditvā ahampi tāta gacchāmīti āha. Rājā panassā upaddavabhayena gamanaṃ na icchi. Tato sā yāvatatiyaṃ pitaraṃ yācitvā raññā anuññātā. Tato paṭṭhāya pitarā saddhiṃ sindhavamāruyha bodhiṃ vandituṃ satataṃ gacchati. Athāparabhāge rājā maraṇamañce nipanno cintesi. Dhītā me nirantaraṃ bodhiupaṭṭhānaṃgacchati, etissā anāgate yaṃkiñci bhayaṃ uppajjamānaṃ tato uppajjati. Tattha me kiṃ kātabbanti. Tato sindhavaṃ pakkosāpetvā tassa kaṇṇamūle mantento evamāha, tāta mama dhītā abhiṇhaṃ tava sahāyaṃ katvā bodhiṃ vandituṃ gacchati. Tatthassā yaṃkiñci bhayaṃ bhaveyya. Taṃ nappatirūpaṃ. Tattha gamanāgamane mama dhītaraṃ rakkheyyāsīti tassa dhītaraṃ paṭipādetvā kālamakāsi. Tato rājadhītā pitusarīrakiccaṃ kāretvā divasassa tikkhattuṃ assamabhiruyha bodhiupaṭṭhānaṃ gacchati. Manussā panassā rūpasampattiṃ disvā vimhitamānasā rājārahaṃ vata no idaṃ paṇṇākāraṃ diṭṭhaṃ. Gantvā rañño ācikkhissāma. Appeva nāma rājā so kiñci no dadeyyāti cintetvā rañño santikaṃ gantvā vanditvā ṭhitā evamāhaṃsu.

::hangnum
12\.
::

::gatha1
Bodhimaṇḍaṃ samāgamma, abhiṇhaṃ tuṭṭhamānasā;
::

::gathalast
Vandantī yāti kaññekā, vijjūva siriyā jalaṃ.
::

::hangnum
13\.
::

::gatha1
Nīladhampillabhārā sā, visālāyatalocanā;
::

::gathalast
Soṇṇadolābhasavaṇā, sāmā subhapayodharā.
::

::hangnum
14\.
::

::gatha1
Sataraṃsīhi sammissa, sañcyāmbudasamādharā;
::

::gathalast
Tuṅganāsā nīlabhamu, hāsabhāsā manoramā.
::

::hangnum
15\.
::

::gatha1
Īdisaṃ {pb:M:0.0170} no mahārājā {note:mahārājadiṭṭhapubba itipikatthaci}, diṭṭhapubbaṃ kudācanaṃ;
::

::gathalast
Ehi tassā siriṃdeva, bodhimaṇḍamhi dakkhasīti.
::

Taṃ sutvā rājā savaṇasaṃsaggeneva tāya paṭibaddhacitto caturaṅginiṃsenaṃ gahetvā rājadhītaraṃ bodhivandanatthāya āgatakāle bahipākāre senaṃ parikkhipāpetvā gaṇhathetanti manusse niyojesi. Tato senāpi taṃ gahaṇasajjā aṭṭhāsi. Rājadhītā te disvā sīghaṃ sindhavaṃ upasaṅkamitvā tassa piṭṭhiyaṃ nisinnā paṇhiyā saññaṃ adāsi. So taṃ gahetvā vegena ākāsaṃ pakkhandi. Sā pana dunnisinnabhāvena assassa vegaṃ sandhāretumasakkontī assapiṭṭhito parigali. Sindhavo rājadhītaraṃ patamānaṃ disvā rājovādaṃ saramāno vegenāgantvā tassā kese ḍaṃsitvā ukkhipitvā patamānāya tassā piṭṭhiṃdatvā nisīdāpetvā ākāsena taṃ netvā pāṭaliputtanagareyeva patiṭṭhāpesi {note:pātaliputtanagareyevataṃ paviṭhāpesiitipikatthaci}.

::hangnum
16\.
::

::gatha1
Tiracchānagatāpevaṃ, sarantā upakārakaṃ;
::

::gathalast
Na jahantīti mantvāna, kataññū hontu {note:hontipāṇino-itipikatthaci} pāṇinoti.
::

Tato paṭṭhāya sā puññakammaṃ katvā saggaparāyanā ahosīti.

::hangnum
17\.
::

::gatha1
Yo yaṃ dumindaṃyatinandanena;
::

::gatha2
Sampūjitaṃ pūjayate sa pañño;
::

::gatha3
Sa bhogavā hoti anītiko ca,
::

::gathalast
Sabbattha so hoti pasattharūpo.
::

::centre
Bodhirājadhītuyā vatthuṃ navamaṃ.
::

#### 40. Kuṇḍaliyā vatthumhi ayamānupubbīkathā

Laṅkādīpe {pb:M:0.0171} rohaṇajapade mahāgāmo nāma ahosi, tattha tissavihāraṃ nāma anekasatabhikkhūhi samākiṇṇaṃ anekapariveṇapatimaṇḍitaṃ vihāraṃ ahosi. Tattheko tisso nāma sāmaṇero paṭivasati. So ekasmiṃsamaye janapadacārikaṃ caranto pāsāṇavāpigāme bhikkhaṃ caritvā yāpanamattaṃ bhattaṃ sappinā saddhiṃ labhitvā nikkhamma gāmadvāraṃ patvā mahāgāmābhimukho gacchanto manusse udakaphāsukaṭṭhānaṃ pucchi. Tehi bhante tumhākaṃ abhimukhe avidūraṭṭhāne kakubandakandaraṃ nāma sandamānasītalodakaṃ dhavalavālukātalaṃ tattha tumhe gantvā nahātvā sītalacchāyāya vālukātale nisinno bhattakiccaṃ katvā gacchathāti vutte sāmaṇero {pb:M:0.0172} sādhūti vatvā tattha gantvā phāsukaṭṭhāne nisinno bhattaṃ bhuñjitumārabhi. Tadā ekena vanakammikena saddhiṃaraññaṃ gatā ekā sunakhī tasmiṃ kandare ekasmiṃ pabbhāraṭṭhāne dārake vijāyitvā chātajjhattā pavedhamānagattā dārakānaṃ samīpenipannā sāmaṇerassa patte āhāragandhaṃ ghāyitvā nipannaṭṭhānato vuṭṭhāya pavedhamānā tassa samīpaṃ āgamma naṅguṭṭhaṃ cālentī aṭṭhāsi, sāmaṇero taṃ disvā kampitamānaso attano bhojanatthāya vaṭṭitaṃ pathamālopaṃ tassā purato ṭhapesi, tato sā somanassā taṃ bhuñji. Taṃ disvā tuṭṭho punappunaṃ ālopaṃ karonto tassā bhattaṃ datvā pattaṃ dhovitvā thavikāya pakkhipitvā agamāsi. Tato sā sunakhī sāmaṇeragatena pasādena tato cutā jambudīpe devaputtanagare rājānaṃ paṭicca tassa mahesiyā kucchimhi paṭisandhiṃ gaṇhitvā dasamāsaccayena mātukucchito nikkhami, athassā sikhāmaṅgaladivase sampatte mātāpitaro panassā kuṇḍalāvaṭṭakesattā kuṇḍalāti nāma makaṃsu. Sā anukkamena soḷasavassuddesikā ahosi, tasmiṃ kira samaye tisso sāmaṇero mahābodhiṃ vandissāmīti nāvaṃ abhiruyha jambudīpaṃ gantvā anupubbena devaputtanagaraṃ patvā sunivattho supāruto yugamattadaso bhikkhāya caranto mahāvīthiṃ sampāpuṇi. Rājadhītā sīhapañjaraṃ ugghāṭetvā antaravīthiṃ olokentī bhikkhantaṃ sāmaṇeraṃ disvā pubbasinehaṃ paṭilabhi, tasmiṃkhaṇe tassā jātissarañāṇaṃ ahosi. Sā kira pubbe bhikkhuṇī hutvā paṇṇasūciyā saddhiṃ potthakañca padīpiyatelañca datvā jātissarā bhaveyyaṃti patthanaṃ ṭhapesi, tato sājātiṃ anussarantī sāmaṇerena attano katūpakāraṃ ditvā somanassā naṃ pakkosāpetvā rājagehe āsanaṃ paññāpetvā tattha nisinnaṃ nānaggarasa bhojanena parivisitvā onītapattapāṇiṃ sāmaṇeraṃ upasaṅkamitvā vanditvā ekamantaṃ nisinnā tena saddhiṃ sallapantī evamāha.

::hangnum
1\.
::

::gatha1
Na sañjānāsi maṃ dhīra, pubbehaṃ tava dāsikā;
::

::gathalast
Tenāhaṃ sukhitā āsiṃ, tasmā tvamasi issaroti.
::

::centre
Taṃ sutvā sāmaṇero āha.
::

::hangnum
2\.
::

::gatha1
Natthi me tādisī dāsī, na sañjānāmi taṃ ahaṃ;
::

::gathalast
Kāsi tvaṃ kassa vā dhītā, taṃ me akkhāhi pucchitāti.
::

::centre
Tato sā taṃ sārāpentī āha.
::

::hangnum
3\.
::

::gatha1
Sārāpemi tuvaṃ ajja, yathā jānāsimaṃ ise;
::

::gathalast
Bujjhassu bodhito dāni, mayā jātiṃsarantiyā.
::

::hangnum
4\.
::

::gatha1
Pāsāṇavāpigāmamhi, tambapaṇṇimhi rohaṇe;
::

::gathalast
Bhikkhitvāna tuvaṃ bhante, yadā kakubandakandare.
::

::hangnum
5\.
::

::gatha1
Nisīditvāna tvaṃ bhattaṃ, bhuttakālaṃ sarissasi;
::

::gathalast
Tadāhaṃ sunakhī āsiṃ, vijātā laddhagocarā.
::

::hangnum
6\.
::

::gatha1
Dārake {pb:M:0.0173} khādituṃ mayha, māsannā khudapīḷitā;
::

::gathalast
Pavedhamānasabbaṅgā, aṭṭhāsiṃ tava santike.
::

::hangnum
7\.
::

::gatha1
Disvā taṃ maṃ tadā bhante, vedhamānaṃ bubhukkhitaṃ;
::

::gathalast
Chinnabhatto tuvaṃ hutvā, mamaṃ bhattena tosayī.
::

::hangnum
8\.
::

::gatha1
Tadāhaṃ muducittena, cittaṃ tayi pasādayiṃ;
::

::gathalast
Tenāhaṃ puññakammena, dutiye attasambhave.
::

::hangnum
9\.
::

::gatha1
Idha rājakule jātā, sabbakāmasamiddhinī;
::

::gathalast
Cittappasādamattena, lokanāthassa sāsane.
::

::hangnum
10\.
::

::gatha1
Tadahupabbajitassāpi, īdisā honti sampadā;
::

::gathalast
Kīdisaṃ hoti sambuddhe, pasādena phalaṃ aho.
::

::hangnum
11\.
::

::gatha1
Aññāni pana kiccāni, pahāyāttahite rato;
::

::gathalast
Atandito divārattiṃ, sarātu ratanattayaṃti.
::

Evaṃ sāmaṇerena katūpakāraṃ sārāpetvā bhante tava dāsiyā anuggahaṃ paṭicca idheva vasathāti nimantitvā tena sampaṭicchite mahantaṃ vihāraṃ kārāpetvā sāmaṇeraṃ ādiṃ katvā anekabhikkhusate nimantetvā vihāre vasāpetvā sulabhaṃ katvā catupaccayehi upaṭṭhāsi. Sāmaṇeropi sunakhiyā dinnadānaṃ anussaritvā tuṭṭho buddhānussatiṃ manasikaronto na cirenava arahattaṃ patvā tasmiṃyeva vihāre vasanto āyupariyosāne tattheva parinibbāyīti.

::hangnum
12\.
::

::gatha1
Tiyaddhesu tilokasmiṃ, natthi vatthuttayaṃ vinā;
::

::gathalast
Sattāna mañña micchattha, dāyakaṃ surapādapaṃ.
::

::centre
Kuṇḍaliyā vatthuṃ dasamaṃ.
::

::centre
Mahāsenavaggo catuttho.
::

::centre
Ettāvatā jambudīpuppattikathā samattā.
::
