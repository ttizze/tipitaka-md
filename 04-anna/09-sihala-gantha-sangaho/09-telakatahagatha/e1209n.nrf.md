### Telakaṭāhagāthā {pb:O:0.0001}

::centre
Namo tassa bhagavato arahato sammāsambuddhassa
::

::hangnum
1\.
::

::gatha1
Laṃkissaro jayatu vāraṇarājagāmī
::

::gatha2
Bhogindabhoga rucirāyata pīṇa bāhu,
::

::gatha3
Sādhupacāranirato guṇasannivāso
::

::gathalast
Dhamme ṭhito vīgatakodhamadāvalepo;
::

::hangnum
2\.
::

::gatha1
Yo sabbalokamahito karuṇādhivāso
::

::gatha2
Mokkhākaro ravikulambara puṇṇa cando,
::

::gatha3
Ñeyyodadhiṃ suvipulaṃ sakalaṃ vibuddho
::

::gathalast
Lokuttamaṃ namatha taṃ sirasā munindaṃ;
::

::hangnum
3\.
::

::gatha1
Sopānamālamamalaṃ tidasālayassa
::

::gatha2
Saṃsāra sāgarasamuttaraṇāya setuṃ,
::

::gatha3
Sabbāgatībhaya vivajjita khema maggaṃ
::

::gathalast
Dhammaṃ namassatha sadā muninā paṇītaṃ;
::

::hangnum
4\. {pb:O:0.0002}
::

::gatha1
Deyyaṃ tadappamapi yattha pasanna cittā
::

::gatha2
Datvā narā phalamuḷārataraṃ labhante,
::

::gatha3
Taṃ sabbadā dasabalenapi suppasatthaṃ
::

::gathalast
Saṅghaṃ namassatha sadāmitapuññakhettaṃ;
::

::hangnum
5\.
::

::gatha1
Tejo balena mahatā ratanattayassa
::

::gatha2
Lokattayaṃ samadhigacchati yena mokkhaṃ,
::

::gatha3
Rakkhā na catthi ca samā ratanattayassa
::

::gathalast
Tasmā sadā bhajatha taṃ ratanattayaṃ bho;
::

::hangnum
6\.
::

::gatha1
Laṃkissaro parahitekarato nirāso
::

::gatha2
Rattimpi jāgararato karuṇādhivāso,
::

::gatha3
Lokaṃ vibodhayati lokahitāya kāmaṃ
::

::gathalast
Dhammaṃ samācaratha jāgariyānuyuttā;
::

::hangnum
7\. {pb:O:0.0003}
::

::gatha1
Sattopakāra niratā kusale sahāyā
::

::gatha2
Bho dullabhā bhuvi narā vihatappamādā,
::

::gatha3
Laṃkādhipaṃ guṇadhanaṃ kusale sahāyaṃ
::

::gathalast
Āgamma saṃcaratha dhammamalaṃ pamādaṃ;
::

::hangnum
8\.
::

::gatha1
Dhammo tiloka saraṇo paramo rasānaṃ
::

::gatha2
Dhammo mahaggharatano ratanesu loke,
::

::gatha3
Dhammo bhave tibhavadukkha vināsahetu
::

::gathalast
Dhammaṃ samācaratha jāgariyānuyuttā;
::

::hangnum
9\.
::

::gatha1
Niddaṃ vinodayatha bhāvayathappameyyaṃ
::

::gatha2
Dukkhaṃ aniccampi ceha anattatañca,
::

::gatha3
Dehe ratiṃ jahatha ja jajjarabhājanābho
::

::gathalast
Dhammaṃ samācaratha jāgariyānuyuttā;
::

::hangnum
10\. {pb:O:0.0004}
::

::gatha1
Okāsa majja mama natthi suve karissaṃ
::

::gatha2
Dhammaṃ itīhalasatā kusalappayoge,
::

::gatha3
Nā’laṃ tiyaddhasu tathā bhuvanattaye ca
::

::gathalast
Kāmaṃ na catthi manujo maraṇā pamutto;
::

::hangnum
11\.
::

::gatha1
Khitto yathā nabhasi kenacideva leḍḍu
::

::gatha2
Bhūmiṃ samāpatti bhāratayā khaṇena,
::

::gatha3
Jātattameva khalu kāraṇamekamatra
::

::gathalast
Lokaṃ sadā nanu dhuvaṃ maraṇāya gantuṃ;
::

::hangnum
12\.
::

::gatha1
Kāmaṃ narassa patato girimuddhanāto
::

::gatha2
Majjhe na kiñci bhayanissaraṇāya hetu,
::

::gatha3
Kāmaṃ vajanti maraṇaṃ tibhavesu sattā
::

::gathalast
Bhoge ratiṃ pajahathāpi ca jīvite ca;
::

::hangnum
13\. {pb:O:0.0005}
::

::gatha1
Kāmaṃ patanti mahiyā khalu vassadhārā
::

::gatha2
Vijjullatā vitatamegha mukhā pamuttā,
::

::gatha3
Evaṃ narā maraṇabhīma papātamajjhe
::

::gathalast
Kāmaṃ patanti nahi koci bhavesu nicco;
::

::hangnum
14\.
::

::gatha1
Velātaṭe paṭutaroru taraṃgamālā
::

::gatha2
Nāsaṃ vajanti satataṃ salilālayassa,
::

::gatha3
Nāsaṃ tathā samupayanti narāmarānaṃ
::

::gathalast
Pāṇāni dāruṇatare maraṇodadhimhi;
::

::hangnum
15\.
::

::gatha1
Ruddhopi so rathavarassagajādhipehi
::

::gatha2
Yodhehi cāpi sabalehi ca sāyudhehi,
::

::gatha3
Lokaṃ vivaṃciya sadā maraṇūsabho so
::

::gathalast
Kāmaṃ nihanti bhuvanattaya sāli daṇḍaṃ;
::

::hangnum
16\. {pb:O:0.0006}
::

::gatha1
Bho mārutena mahatā vihato padīpo
::

::gatha2
Khippaṃ vināsa mukhameti mahappabhopi,
::

::gatha3
Loke tathā maraṇacaṇḍa samīraṇena
::

::gathalast
Khippaṃ vinassati narāyumahā padīpo;
::

::hangnum
17
::

::gatha1
Rāmajjunappabhūti bhūpati puṃgavā ca
::

::gatha2
Sūrā pure raṇamukhe vijitāri saṅghā,
::

::gatha3
Tepīha caṇḍa maraṇogha nimuggadehā
::

::gathalast
Nāsaṃ gatā jagati ke maraṇā pamuttā?
::

::hangnum
18\.
::

::gatha1
Lakkhī ca sāgarapaṭā sadharādharā ca
::

::gatha2
Sampattiyo ca vividhā api rūpasobhā,
::

::gatha3
Sabbā ca tā api ca mittasutā ca dārā
::

::gathalast
Ke cāpi kaṃ anugatā maraṇaṃ vajantaṃ?
::

::hangnum
19\. {pb:O:0.0007}
::

::gatha1
Brahmāsurāsuragaṇā ca mahānubhāvā
::

::gatha2
Gandhabbakinnaramahoragarakkhasā ca,
::

::gatha3
Te cā pare ca maraṇaggisikhāya sabbe
::

::gathalast
Ante patanti salabhā iva khīṇapuññā;
::

::hangnum
20\.
::

::gatha1
Ye sāriputtapamukhā munisāvakā ca
::

::gatha2
Suddhā sadāsavanudā paramiddhipattā,
::

::gatha3
Te cāpi maccuvaḷabhā mukha sannimuggā
::

::gathalast
Dīpānivānalahatā khayataṃ upetā;
::

::hangnum
21\.
::

::gatha1
Buddhāpi buddhakamalāmalacārunettā
::

::gatha2
Battiṃsalakkhaṇa virājita rūpasobhā,
::

::gatha3
Sabbāsacakkhayakarāpi ca lokanāthā
::

::gathalast
Sammadditā maraṇamattamahāgajena;
::

::hangnum
22\. {pb:O:0.0008}
::

::gatha1
Rogāturesu karuṇā na jarāturesu
::

::gatha2
Khiḍḍāparesu sukumārakumārakesu,
::

::gatha3
Lokaṃ sadā hanati maccu mahāgajindo
::

::gathalast
Davānalo vanamivāvarataṃ asesaṃ;
::

::hangnum
23\.
::

::gatha1
Āpuṇṇatā na salile na jalāsayassa
::

::gatha2
Kaṭṭhassa cāpi bahutā na hutāsanassa,
::

::gatha3
Bhutvāna so tibhūvanampi tathā asesaṃ
::

::gathalast
Bho niddayo na khalu pītimupeti maccu;
::

::hangnum
24\.
::

::gatha1
Bho moha mohitatayā vivaso adhañño
::

::gatha2
Loko patatyapipi maccumukhe subhīme,
::

::gatha3
Bhoge ratiṃ samupayāti nihīnapañño
::

::gathalast
Dolā taraṅgacapale supinopameyye;
::

::hangnum
25\. {pb:O:0.0009}
::

::gatha1
Ekopi maccurabhihantumalaṃ tilokaṃ
::

::gatha2
Kiṃ niddayā api jarāmaraṇānuyāyī,
::

::gatha3
Ko vā kareyya vibhasuvesu ca jīvitāsaṃ
::

::gathalast
Jāto naro supina saṃgama sannibhesu;
::

::hangnum
26\.
::

::gatha1
Niccāturaṃ jagadidaṃ sabhayaṃ sasokaṃ
::

::gatha2
Disvā ca kodhamadamohajarābhibhūtaṃ,
::

::gatha3
Ubbegamattamapi yassa na vijjatī ce
::

::gatha2
So dāruṇona maraṇaṃ vata taṃ dhiratthu!
::

::gatha3
Bho bho na passatha jarāsidharañhi maccu
::

::gatha2
Māhaññamānamakhilaṃ satataṃ tilokaṃ,
::

::gatha3
Kiṃ niddayā nayatha vītabhayā tiyāmaṃ
::

::gathalast
Dhammaṃ sadā’savanudaṃ caratha’ppamattā;
::

::hangnum
28\. {pb:O:0.0010}
::

::gatha1
Bhāvetha bho maraṇamāravivajjanāya
::

::gatha2
Loke sadā maraṇa saññamimaṃ yatattā,
::

::gatha3
Evañhi bhāvanaratassa narassa tassa
::

::gathalast
Taṇhā pahīyati sarīragatā asesā;
::

::hangnum
29\.
::

::gatha1
Rūpaṃ jarā piyataraṃ malinīkaroti
::

::gatha2
Sabbaṃ balaṃ harati attani ghorarogo,
::

::gatha3
Nānūpabhoga parirakkhita mattabhāvaṃ
::

::gathalast
Bho maccu saṃharati kiṃ phalamattabhāve?
::

::hangnum
30\.
::

::gatha1
Kammānilāpahatarogataraṃgabhaṃge
::

::gatha2
Saṃsāra sāgara mukhe vitate vipannā,
::

::gatha3
Mā māpamādamakarittha karotha mokkhaṃ
::

::gathalast
Dukkhodayo nanu pamādamayaṃ narānaṃ;
::

::hangnum
31\. {pb:O:0.0011}
::

::gatha1
Bhogā ca mittasutaporisa bandhavā ca
::

::gatha2
Nārī ca jīvitasamā api khettavatthu,
::

::gatha3
Sabbāni tāni paralokamito vajantaṃ
::

::gathalast
Nānubbajanti kusalākusalaṃva loke;
::

::hangnum
32\.
::

::gatha1
Bho vijjucaṃcalatare bhavasāgaramhi
::

::gatha2
Khittā purā katamahāpavanena tena,
::

::gatha3
Kāmaṃ vibhijjati khaṇena sarīranāvā
::

::gathalast
Hatthe karotha paramaṃ guṇahatthasāraṃ;
::

::hangnum
33\.
::

::gatha1
Niccaṃ vibhijjatiha āmaka bhājanaṃva
::

::gatha2
Saṃrakkhitopi bahudhā iha attabhāvo,
::

::gatha3
Dhammaṃ samācaratha saggapatippatiṭṭhaṃ
::

::gathalast
Dhammo suciṇṇamihameva phalaṃ dadāti;
::

::hangnum
34\. {pb:O:0.0012}
::

::gatha1
Rantvā sadā piyatare divi devarajje
::

::gatha2
Namhā cavanti vibudhā api khīṇapuññā,
::

::gatha3
Sabbaṃ sukhaṃ divi bhuvīha viyoganiṭṭhaṃ
::

::gathalast
Ko paññavā bhavasukhesu ratiṃ kareyya?
::

::hangnum
35\.
::

::gatha1
Buddho sasāvakagaṇo jagadekanātho
::

::gatha2
Tārāvalīparivutopi ca puṇṇacando,
::

::gatha3
Indopi devamakuṭaṃkita pādakañjo
::

::gathalast
Ko pheṇapiṇḍa-na-samo tibhavesu jāto?
::

::hangnum
36\.
::

::gatha1
Līlāvataṃsamapi yobbana rūpasobhaṃ
::

::gatha2
Attūpamaṃ piyajanena ca sampayogaṃ,
::

::gatha3
Disvāpi vijjucapalaṃ kurute pamādaṃ
::

::gathalast
Bho mohamohitajano bhavarāgaratto;
::

::hangnum
37\. {pb:O:0.0013}
::

::gatha1
Putto pitā bhavati mātu patīha putto
::

::gatha2
Nārī kadāci jananī ca pitā ca putto,
::

::gatha3
Evaṃ sadā viparivattati jīvaloko
::

::gathalast
Citte sadāticapale khalu jātiraṅge;
::

::hangnum
38\.
::

::gatha1
Rantvā pure vividhaphullalatākulehi
::

::gatha2
Devāpi nandanavane surasundarīhi,
::

::gatha3
Te ve’kadā vitatakaṇṭakasaṃkaṭesu
::

::gathalast
Bho koṭisimbalivanesu phusanti dukkhaṃ;
::

::hangnum
39\.
::

::gatha1
Bhutvā sudhannamapi kañcanabhājanesu
::

::gatha2
Sagge pure suravarā paramiddhipattā,
::

::gatha3
Te cāpi pajjalitalohagulaṃ gilanti
::

::gathalast
Kāmaṃ kadāci narakālaya vāsabhūtā;
::

::hangnum
40\. {pb:O:0.0014}
::

::gatha1
Bhutvā narissaravarā ca mahiṃ asesaṃ
::

::gatha2
Devādhipā ca divi dibbasukhaṃ surammaṃ,
::

::gatha3
Vāsaṃ kadāci khurasañcitabhūtalesu
::

::gathalast
Te vā mahārathagaṇānugatā divīha;
::

::hangnum
41\.
::

::gatha1
Devaṅganā lalitabhinnataraṅgamāle
::

::gatha2
Raṅge mahissarajaṭāmakuṭānuyāte,
::

::gatha3
Rantvā pure suravarā pamadāsahāyā
::

::gathalast
Te cāpi ghorataravetaraṇiṃ patanti;
::

::hangnum
42\.
::

::gatha1
Phullāni pallavalatāphalasaṃkulāni
::

::gatha2
Rammāni nandanavanāni manoramāni,
::

::gatha3
Dibbaccharālalitapuṇṇadarīmukhāni
::

::gathalast
Kelāsamerusikharāni ca yanti nāsaṃ;
::

::hangnum
43\. {pb:O:0.0015}
::

::gatha1
Dolā’nilā’nalataraṃgasamā hi bhogā
::

::gatha2
Vijjuppabhāticapalāni ca jīvitāni,
::

::gatha3
Māyāmarīcijalasomasamaṃ sarīraṃ
::

::gathalast
Ko jīvite ca vibhave ca kareyya rāgaṃ?
::

::hangnum
44\.
::

::gatha1
Kiṃ dukkhamatthi na bhavesu ca dāruṇesu
::

::gatha2
Sattopi tassa vividhassa na bhājano ko,
::

::gatha3
Jāto yathā maraṇarogajarābhibhūto
::

::gathalast
Ko sajjano bhavaratiṃ pihayeyya’bālo?
::

::hangnum
45\.
::

::gatha1
Ke vāpi pajjalitalohagulaṃ gilanti
::

::gatha2
Sakkā kathañcidapi pāṇitalena bhīmaṃ,
::

::gatha3
Dukkhodayaṃ asucinissavanaṃ anantaṃ
::

::gathalast
Ko kāmayetha khalu dehamimaṃ abālo?
::

::hangnum
46\. {pb:O:0.0016}
::

::gatha1
Loke na maccusamamatthi bhayaṃ narānaṃ
::

::gatha2
Na vyādhidukkhasamamatthi ca kiṃci dukkhaṃ,
::

::gatha3
Evaṃ virūpakaraṇaṃ na jarāsamānaṃ
::

::gathalast
Mohena bho ratimupeti tathāpi dehe;
::

::hangnum
47\.
::

::gatha1
Nissārato nalakalīkadalīsamānaṃ
::

::gatha2
Attānameva parihaññati attahetu,
::

::gatha3
Sampositopi kusahāya ivākataññū
::

::gathalast
Kāyo na yassa anugacchati kālakerā;
::

::hangnum
48\.
::

::gatha1
Taṃ pheṇapiṇḍasadisaṃ visasūlakappaṃ
::

::gatha2
Toyā’nilā’nalamahīuragādhivāsaṃ,
::

::gatha3
Jiṇṇālayaṃva paridubbalamattabhāvaṃ
::

::gathalast
Disvā naro kathamupeti ratiṃ sapañño?
::

::hangnum
49\. {pb:O:0.0017}
::

::gatha1
Āyukkhayaṃ samupayāti khaṇe khaṇepi
::

::gatha2
Anveti maccu hananāya jarāsipāṇī,
::

::gatha3
Kālaṃ tathā na parivattati taṃ atītaṃ
::

::gathalast
Dukkhaṃ idaṃ nanu bhavesu acintanīyaṃ?
::

::hangnum
50\.
::

::gatha1
Appāyukassa maraṇaṃ sulabhaṃ bhavesu
::

::gatha2
Dīghāyukassa ca jarā vyasanaṃ ca’nekaṃ,
::

::gatha3
Evaṃ bhave ubhayatopi ca dukkhameva
::

::gathalast
Dhammaṃ samācaratha dukkhavināsanāya;
::

::hangnum
51\.
::

::gatha1
Dukkhagginā sumahatā paripīḷitesu
::

::gatha2
Lokattayassa vasato bhavavārakesu,
::

::gatha3
Sabbattatā sucaritassa pamādakālo
::

::gathalast
Bho bho na hoti paramaṃ kusalaṃ ciṇātha;
::

::hangnum
52\. {pb:O:0.0018}
::

::gatha1
Appaṃ sukhaṃ jalalavaṃ viya bho tiṇagge
::

::gatha2
Dukkhantu sāgarajalaṃ viya sabbaloke,
::

::gatha3
Saṃkappanā tadapi hoti sabhāvato hi
::

::gathalast
Sabbaṃ tilokamapi kevaladukkhameva;
::

::hangnum
53\.
::

::gatha1
Kāyo na yassa anugacchati kāyahetu
::

::gatha2
Bālo anekavidhamācaratīha dukkhaṃ,
::

::gatha3
Kāyo sadā kali malākalilañhi loke
::

::gathalast
Kāye rato’navarataṃ vyasanaṃ pareti
::

::hangnum
54\.
::

::gatha1
Mīḷhākaraṃ kalimalākaramāmagandhaṃ
::

::gatha2
Sūḷāsisallavisapannagarogabhūtaṃ,
::

::gatha3
Dehaṃ vipassatha jarāmaraṇādhivāsaṃ
::

::gathalast
Tucchaṃ sadā vigatasāramimaṃ vinindyaṃ;
::

::hangnum
55\. {pb:O:0.0019}
::

::gatha1
Dukkhaṃ aniccamasubhaṃ vata attabhāvaṃ
::

::gatha2
Mā saṃkilesaya na vijjati jātu nicco,
::

::gatha3
Ambho na vijjati hi appamapīha sāraṃ
::

::gathalast
Sāraṃ samācaratha dhammamalaṃ pamādaṃ;
::

::hangnum
56\.
::

::gatha1
Māyāmarīcikadalīnalapheṇapuñja-
::

::gatha2
Gaṃgātaraṅgajalabubbulasannibhesu,
::

::gatha3
Khandhesu pañcasu chaḷāyatanesu tesu
::

::gathalast
Attā na vijjati hi ko na vadeyya’bālo?
::

::hangnum
57\.
::

::gatha1
Vañjhāsuto sasavisāṇamaye rathe tu,
::

::gatha2
Dhāveyya ce cirataraṃ sadhuraṃ gahetvā,
::

::gatha3
Dīpaccimālamiva taṃ khaṇabhaṅgabhūtaṃ
::

::gathalast
Attāti dubbalatarantu vadeyya dehaṃ;
::

::hangnum
58\. {pb:O:0.0020}
::

::gatha1
Bālo yathā salilabubbulabhājanena
::

::gatha2
Ākaṇṭhato vata pibeyya marīcitoyaṃ,
::

::gatha3
Attāni sārarahitaṃ kadalīsamānaṃ
::

::gathalast
Mohā bhaṇeyya khalu dehamimaṃ anattaṃ;
::

::hangnum
59\.
::

::gatha1
Yo’dumbarassa kusumena marīcitoyaṃ
::

::gatha2
Vāsaṃ yadicchati sa khedamupeti bālo,
::

::gatha3
Attānameva parihaññati attahetu
::

::gathalast
Attā na vijjati kadācidapīha dehe;
::

::hangnum
60\.
::

::gatha1
Poso yathā hi kadalī suvinibbhujanto
::

::gatha2
Sāraṃ tadappampi nopalabheyya kāmaṃ,
::

::gatha3
Khandhesu paṃcasu chaḷāyatanesu tesu
::

::gathalast
Suññesu kiñcidapi nopalabheyya sāraṃ;
::

::hangnum
61\. {pb:O:0.0021}
::

::gatha1
Suttaṃ vinā na paṭabhāvamihatthi kiṃci
::

::gatha2
Dehaṃ vinā na khalu koci mihatthi satto,
::

::gatha3
Deho sabhāvarahito khaṇabhaṃgayutto,
::

::gathalast
Ko attahetu aparo bhuvi vijjatīha?
::

::hangnum
62\.
::

::gatha1
Disvā marīcisalilañhi sudūrato bho
::

::gatha2
Bālo migo samupadhāvati toyasaññī,
::

::gatha3
Evaṃ sabhāvarahite viparītasiddhe
::

::gathalast
Dehe pareti parikappanayā hi rāgaṃ;
::

::hangnum
63\.
::

::gatha1
Dehe sabhāvarahite parikappasiddhe
::

::gatha2
Attā na vijjati hi vijjumivantalikkhe,
::

::gatha3
Bhāvetha bhāvanaratā vigatappamādā
::

::gathalast
Sabbāsavappahananāya anattasaññaṃ;
::

::hangnum
64\. {pb:O:0.0022}
::

::gatha1
Lālākarīsarudhirassuvasānulittaṃ
::

::gatha2
Dehaṃ imaṃ kalimalākalilaṃ asāraṃ,
::

::gatha3
Sattā sadā pariharanti jigucchanīyaṃ
::

::gathalast
Nānāsucīhi paripuṇṇaghaṭaṃ yatheva;
::

::hangnum
65\.
::

::gatha1
Ṇahātvā jalañhi sakalaṃ catusāgarassa
::

::gatha2
Meruppamāṇamapi gandhamanuttarañca,
::

::gatha3
Pappoti neva manujo hi suciṃ kadāci
::

::gathalast
Kiṃ bho vipassatha guṇaṃ kimu attabhāve?
::

::hangnum
66\.
::

::gatha1
Deho sa eva vividhāsucisannidhāno
::

::gatha2
Deho sa eva vadhabandhanarogabhūto,
::

::gatha3
Deho sa eva navadhā paribhinnagaṇḍo
::

::gathalast
Dehaṃ vinā bhayakaraṃ na susānamatthi;
::

::hangnum
67\. {pb:O:0.0023}
::

::gatha1
Antogataṃ yadiva muttakarīsabhāgo
::

::gatha2
Dehā bahiṃ aticareyya vinikkhamitvā,
::

::gatha3
Mātā pitā vikaruṇā ca vinaṭṭhapemā
::

::gathalast
Kāmaṃ bhaveyyu kimu bandhusutā ca dārā?
::

::hangnum
68\.
::

::gatha1
Dehaṃ yathā navamukhaṃ kimisaṅghagehaṃ
::

::gatha2
Maṃsaṭṭhisedarudhirākalilaṃ vigandhaṃ,
::

::gatha3
Posenti ye vividhapāpamihācaritvā
::

::gathalast
Te mohitā maraṇadhammamaho vatevaṃ!
::

::hangnum
69\.
::

::gatha1
Gaṇḍūpame vividharoga nivāsabhūte
::

::gatha2
Kāye sadā rudhiramuttakarīsapuṇṇe,
::

::gatha3
Yo ettha nandati naro sasigālabhakkhe
::

::gathalast
Kāmañhi socati parattha sa bālabuddhi;
::

::hangnum
70\. {pb:O:0.0024}
::

::gatha1
Bho pheṇapiṇḍasadiso viya sārahīno
::

::gatha2
Mīḷhālayo viya sadā paṭikūlagandho,
::

::gatha3
Āsīvisālayanibho sabhayo sadukkho
::

::gathalast
Deho sadā savati loṇaghaṭova bhinno;
::

::hangnum
71\.
::

::gatha1
Jātaṃ yathā na kamalaṃ bhuvi nindanīyaṃ
::

::gatha2
Paṅkesu bho asucitoya samākulesu,
::

::gatha3
Jātaṃ tathā parahitampi ca dehabhūtaṃ
::

::gathalast
Taṃ nindanīyamiha jātu na hoti loke;
::

::hangnum
72\.
::

::gatha1
Dvattiṃsabhāgaparipūrataro viseso
::

::gatha2
Kāyo yathā hi naranāri gaṇassa loke,
::

::gatha3
Kāyesu kiṃ phalamihatthi ca paṇḍitānaṃ
::

::gathalast
Kāmaṃ tadeva nanu hoti paropakāraṃ;
::

::hangnum
73\. {pb:O:0.0025}
::

::gatha1
Posona paṇḍitatarena tathāpi deho
::

::gatha2
Sabbattanā cirataraṃ paripālanīyo,
::

::gatha3
Dhammaṃ careyya suciraṃ khalu jīvamāno
::

::gathalast
Dhamme have maṇivaro iva kāmado bho
::

::hangnum
74\.
::

::gatha1
Khīre yathā suparibhāvitamosadhamhi
::

::gatha2
Snehena osadhabalaṃ paribhāsateva,
::

::gatha3
Dhammo tathā iha samācarito hi loke
::

::gathalast
Chāyāva yāti paraloka mito vajantaṃ;
::

::hangnum
75\.
::

::gatha1
Kāyassa bho viracitassa yathānukūlaṃ
::

::gatha2
Chāyā vibhāti rucirāmaladappaṇe tu,
::

::gatha3
Katvā tatheva paramaṃ kusalaṃ parattha
::

::gathalast
Sambhūsitā iva bhavanti phalena tena;
::

::hangnum
76\. {pb:O:0.0026}
::

::gatha1
Dehe tathā vividhadukkha nivāsabhūte
::

::gatha2
Mohā pamādavasagā sukhasaññamūḷhā,
::

::gatha3
Tikkhe yathā khuramukhe madhulehamāno
::

::gathalast
Bāḷhañca dukkhamanugacchati hīnapañño;
::

::hangnum
77\.
::

::gatha1
Saṃkapparāgavigate niratattabhāve
::

::gatha2
Dukkhaṃ sadā samadhigacchati appapañño,
::

::gatha3
Mūḷhassa ceva sukhasaññamihatthiloke
::

::gathalast
Kiṃpakkameva nanu hoti vicāramāne;
::

::hangnum
78\.
::

::gatha1
Sabbopabhoga dhanadhaññavisesalābhī
::

::gatha2
Rūpena bho sa makaraddhajasannibhopi,
::

::gatha3
Yo yobbanepi maraṇaṃ labhate akāmaṃ
::

::gathalast
Kāmaṃ paratthaparapāṇaharo naro hi;
::

::hangnum
79\.
::

::gatha1
So yācako bhavati bhinnakapālahattho
::

::gatha2
Muṇḍo dhigakkharasatehi ca tajjayanto,
::

::gatha3
Bhikkhaṃ sadāribhavane sakucelavāso
::

::gathalast
Dehe paratthi paracittaharo naro yo;
::

::hangnum
80\. {pb:O:0.0027}
::

::gatha1
Itthī namuñcati sadā puna itthibhāvā
::

::gatha2
Nārī sadā bhavati so puriso parattha,
::

::gatha3
Yo ācareyya paradāramalaṅghanīyaṃ
::

::gathalast
Ghorañca vindati sadā vyasanañca nekaṃ;
::

::hangnum
81\.
::

::gatha1
Dīno vigandhavadano ca jaḷo apañño
::

::gatha2
Mūgo sadā bhavati appiyadassano ca,
::

::gatha3
Pappoti dukkhamatulañca manussabhūto
::

::gathalast
Vācaṃ musā bhaṇati yo hi apaññasatto;
::

::hangnum
82\.
::

::gatha1
Ummattakā vigatalajjaguṇā bhavanti
::

::gatha2
Dīnā sadā vyasanasokaparāyaṇā ca,
::

::gatha3
Jātā bhavesu vividhesu virūpadehā
::

::gathalast
Pītvā halāhalavisaṃva suraṃ vipaññā;
::

::hangnum
83\.
::

::gatha1
Pāpāni yena iha ācaritāni yāni
::

::gatha2
Yo vassakoṭinahutāni anappakāni,
::

::gatha3
Laddhāna ghoramatulaṃ narakesu dukkhaṃ
::

::gathalast
Pappoti cettha vividhavyasanañca nekaṃ;
::

::hangnum
84\. {pb:O:0.0028}
::

::gatha1
Lokattayesu sakalesu samaṃ na kiṃci
::

::gatha2
Lokassa santikaraṇaṃ ratanattayena,
::

::gatha3
Taṃtejasā sumahatā jitasabbapāpo
::

::gathalast
Sohaṃ sadādhigatasabbasukho bhaveyyaṃ;
::

::hangnum
85\.
::

::gatha1
Lokattayesu sakalesu ca sabbasattā
::

::gatha2
Mittā ca majjharipubandhujanā ca sabbe,
::

::gatha3
Te sabbadā vigatarogabhayā visokā
::

::gathalast
Sabbaṃ sukhaṃ adhigatā muditā bhavantu;
::

::hangnum
86\.
::

::gatha1
Kāyo karīsabharito viya bhinnakumbho
::

::gatha2
Kāyo sadā kalimalavyasanādhivāso,
::

::gatha3
Kāye vihaññati ca sabbasukhanti loko
::

::gathalast
Kāyo sadā maraṇarogajarādhivāso;
::

::hangnum
87\. {pb:O:0.0029}
::

::gatha1
So yobbanoti thaviroti ca bālakoti
::

::gatha2
Satte na pekkhati vihaññatireva maccu,
::

::gatha3
Sohaṃ ṭhitopi sayitopi ca pakkamanto
::

::gathalast
Gacchāmi maccuvadanaṃ niyataṃ tathā hi;
::

::hangnum
88\.
::

::gatha1
Evaṃ yathā vihitadosamidaṃ sarīraṃ
::

::gatha2
Niccaṃva taggatamanā hadaye karotha,
::

::gatha3
Mettaṃ parittamasubhaṃ maraṇassatiñca
::

::gathalast
Bhāvetha bhāvanaratā satataṃ yatattā;
::

::hangnum
89\.
::

::gatha1
Dānādi puññakiriyāni sukhudrayāni
::

::gatha2
Katvā ca tamphalamasesa mihappameyyaṃ,
::

::gatha3
Deyyaṃ sadā parahitāya sukhāya ceva
::

::gathalast
Kimbho tadeva nanu hatthagatañhi sāraṃ?
::

::hangnum
90\.
::

::gatha1
Hetuṃ vinā na bhavatī hi ca kiṃci loke
::

::gatha2
Saddova pāṇitalaghaṭṭanahetujāto,
::

::gatha3
Evañca hetuphala bhāvavibhāgabhinno
::

::gathalast
Loko udeti ca vinassati tiṭṭhatī ca;
::

::hangnum
91\. {pb:O:0.0030}
::

::gatha1
Kammassa kāraṇāmayañhi yathā avijjā
::

::gatha2
Bho kammanā samadhigacchati jātibhedaṃ,
::

::gatha3
Jātiṃ paṭicca ca jarāmaraṇādidukkhaṃ
::

::gathalast
Sattā sadā paṭilabhanti anādikāle;
::

::hangnum
92\.
::

::gatha1
Kammaṃ yathā na bhavatīha ca mohanāsā
::

::gatha2
Kammakkhayāpi ca na hoti bhavesu jāti,
::

::gatha3
Jātikkhayā iha jarāmaraṇādidukkhaṃ
::

::gathalast
Sabbakkhayo bhavati dīpevānilena;
::

::hangnum
93\.
::

::gatha1
Yo passatīha satataṃ munidhammakāyaṃ
::

::gatha2
Buddhaṃ sa passati naro iti so avoca,
::

::gatha3
Buddhañca dhammamamalañca tilokanāthaṃ
::

::gathalast
Sampassituṃ vicinathā’pi ca dhammataṃ bho;
::

::hangnum
94\. {pb:O:0.0031}
::

::gatha1
Sallaṃva bho sunisitaṃ hadaye nimuggaṃ
::

::gatha2
Dosattayaṃ vividhapāpamalena littaṃ,
::

::gatha3
Nānāvidhabyasanabhājanamappasannaṃ
::

::gathalast
Paññāmayena balisena nirākarotha;
::

::hangnum
95\.
::

::gatha1
Nākampayanti sakalāpi ca lokadhammā
::

::gatha2
Cittaṃ sadāpagatapāpakilesasallaṃ,
::

::gatha3
Rūpādayo ca vividhā visayā samaggā
::

::gathalast
Phuṭṭhaṃva merusikharaṃ mahatānilena;
::

::hangnum
96\.
::

::gatha1
Saṃsāradukkhamagaṇeyya yathā munindo
::

::gatha2
Gambhirapāramita sāgaramuttaritvā,
::

::gatha3
Ñeyyaṃ abodhi nipuṇaṃ hatamohajālo
::

::gathalast
Tasmā sadā parahitaṃ paramaṃ ciṇātha;
::

::hangnum
97\.
::

::gatha1
Ohāya so’dhigatamokkhasukhaṃ paresaṃ
::

::gatha2
Atthāya saṃcari bhavesu mahabbhayesu,
::

::gatha3
Evaṃ sadā parahitaṃ purato karitvā
::

::gathalast
Dhammo mayānucarito jagadatthameva;
::

::hangnum
98\. {pb:O:0.0032}
::

::gatha1
Laddhāna dullabhatarañca manussayoniṃ
::

::gatha2
Sabbaṃ papañcarahitaṃ khaṇasampadañca,
::

::gatha3
Ñatvāna āsavanudekahitañca dhammaṃ
::

::gathalast
Ko paññavā anavaraṃ na bhajeyya dhammaṃ?
::

::hangnum
99\.
::

::gatha1
Laddhāna buddhasamayaṃ atidullabhaṃca
::

::gatha2
Saddhamma maggamasamaṃ sivadaṃ tatheva,
::

::gatha3
Kalyāṇamittapavare matisampadañca
::

::gathalast
Ko buddhimā anavaraṃ na bhajeyya dhammaṃ?
::

::hangnum
100\.
::

::gatha1
Evampi dullabhataraṃ vibhave suladdhā
::

::gatha2
Maccheradosa viratā ubhayatthakāmā,
::

::gatha3
Saddhādidhammasahitā satatappamattā
::

::gathalast
Bho! Bho! Karotha amatādhigamāya puññaṃ;
::
