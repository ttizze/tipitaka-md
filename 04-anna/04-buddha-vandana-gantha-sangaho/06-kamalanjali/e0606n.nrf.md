::centre
Namo tassa bhagavato arahato sammāsambuddhassa
::

### Kamalāñjali

::hangnum
1\.
::

::gatha1
Kamalāsana kamalāpati pamathādhipa vajirā,
::

::gatha2
Yudhadānava manujoraga bhujagāsana patinaṃ;
::

::gatha3
Makuṭāhita manidīdhiti bhamarāvali bhajitaṃ,
::

::gathalast
Paṇamā’mahaṃ anaghaṃ muni caraṇāmala kamalaṃ.
::

::hangnum
2\.
::

::gatha1
Kamalālaya sadi’saṅkita kalamaṅgala ruciraṃ,
::

::gatha2
Jutirañjitaṃ abhinijjita subhakañcana nalinaṃ;
::

::gatha3
Janitā cira samaye nija pitu bhūpati namitaṃ,
::

::gathalast
Paṇamā’mahaṃ anaghaṃ muni caraṇāmala kamalaṃ.
::

::hangnum
3\.
::

::gatha1
Saraṇāgata rajanīpati dinasekhara namitaṃ,
::

::gatha2
Bhajitākhila janapāvanaṃ abhikaṅkhita sukhadaṃ;
::

::gatha3
Vasudhātala sayamuggata sarasīruha mahitaṃ,
::

::gathalast
Paṇamā’mahaṃ anaghaṃ muni caraṇāmala kamalaṃ.
::

::hangnum
4\.
::

::gatha1
Diradāsana tarupantika ghaṭitāsanaṃ abhayaṃ,
::

::gatha2
Vijayāsana samadhiṭṭhita caturaṅgika viriyaṃ;
::

::gatha3
Dharamānaka suriyehani vijitantaka dhajiniṃ,
::

::gathalast
Paṇamā’mahaṃ abhipātita namuciddhaja vibhavaṃ.
::

::hangnum
5\.
::

::gatha1
Sadayodita piyabhārati vijitantaka samaraṃ,
::

::gatha2
Dasapārami balakampita sadharādhara dharaniṃ;
::

::gatha3
Girimekhala varavārana sirasānata caraṇaṃ,
::

::gathalast
Paṇamā’mahaṃ abhinandita sanarāmara bhuvanaṃ.
::

::hangnum
6\.
::

::gatha1
Nikhilāsava vigame’nativimalīkata hadayaṃ,
::

::gatha2
Tadanantara viditākhila matigocara visayaṃ;
::

::gatha3
Visayīkata bhuvanattayaṃ atilokiya caritaṃ,
::

::gathalast
Paṇamā’mahaṃ aparājitaṃ arahaṃ muniṃ asamaṃ.
::

::hangnum
7\.
::

::gatha1
Mudubhārati madhupāsita nalinopama vadanaṃ,
::

::gatha2
Rucirāyata nalinīdala nibha locana yugalaṃ;
::

::gatha3
Udayodita ravimaṇḍala jalitāmala niṭilaṃ,
::

::gathalast
Paṇamā’maha akutobhayaṃ anaghaṃ muni pamukhaṃ.
::

::hangnum
8\.
::

::gatha1
Asitambuda rucikuñcita mudu kuntala lalitaṃ,
::

::gatha2
Bhuvanodara vitatāmita jutisañcaya jalitaṃ;
::

::gatha3
Madamodita diradopama gativibbhama ruciraṃ,
::

::gathalast
Paṇamā’mahaṃ amatandada munipuṅgavaṃ asamaṃ.
::

::hangnum
9\.
::

::gatha1
Karuṇārasa paribhāvita savaṇāmata vacanaṃ,
::

::gatha2
Virudāvali sataghosita yasapūrita bhuvanaṃ;
::

::gatha3
Sumanohara varalakkhaṇa sirisañcaya sadanaṃ,
::

::gathalast
Paṇamā’mahaṃ uditāmala sasimaṇḍala vadanaṃ.
::

::hangnum
10\.
::

::gatha1
Vinayāraha janamānasa kumudākara sasinaṃ,
::

::gatha2
Tasināpaga parisosana satadīdhiti tulitaṃ;
::

::gatha3
Tamanāsava munisevitaṃ apalokita sukhadaṃ,
::

::gathalast
Paṇamā’mahaṃ aniketanaṃ akhilāgati vigataṃ.
::

::hangnum
11\.
::

::gatha1
Sahitākhila bhayabheravaṃ abhayāgata saranaṃ,
::

::gatha2
Ajarāmara sukhadāyakaṃ anirākata karuṇaṃ;
::

::gatha3
Tamupāsaka janasevita supatiṭṭhita caraṇaṃ,
::

::gathalast
Paṇamā’mahaṃ ahitāpahaṃ anaghuttama caraṇaṃ.
::

::hangnum
12\.
::

::gatha1
Karuṇāmata rasapurita vīmalākhila hadayaṃ,
::

::gatha2
Vihitāmita janatāhitaṃ anukampita bhuvanaṃ;
::

::gatha3
Bhuvane sutaṃ avanīpati sata sevita caraṇaṃ,
::

::gathalast
Paṇamā’mahaṃ anaghaṃ muniṃ aghanāsana caturaṃ.
::

::hangnum
13\.
::

::gatha1
Aratīrati paripīlita yatimānasa damanaṃ,
::

::gatha2
Nijasāsana vinivārita puthutitthiya samaṇaṃ;
::

::gatha3
Paravādika janatākata paribhāsita khamanaṃ,
::

::gathalast
Paṇamā’mahaṃ atidevata vara gotama samaṇaṃ.
::

::hangnum
14\.
::

::gatha1
Saraṇāgata bhayanāsana vajirālaya paṇibhaṃ,
::

::gatha2
Bhavasāgara patitāmita janatārana nirataṃ;
::

::gatha3
Sirasāvahaṃ amalañjali puṭapaṅkaja makulaṃ,
::

::gathalast
Paṇamā’mahaṃ akhilalāya vigataṃ muniṃ atulaṃ.
::

::hangnum
15\.
::

::gatha1
Vimalīkata janamānasa vigatāsava bhagavaṃ,
::

::gatha2
Bhavapāraga vibhavāmata sukhadāyaka satataṃ;
::

::gatha3
Paramādara garugārava vinataṃ jina payataṃ,
::

::gathalast
Padapaṅkaja rajasā mama samalaṅkuru sirasaṃ.
::

::hangnum
16\.
::

::gatha1
Pavanāhata dumapallavaṃ iva nārata capalaṃ,
::

::gatha2
Bhavalālasa malinīkataṃ ajitindriya nivahaṃ;
::

::gatha3
Cira sañcita duritāhataṃ anivārita timisaṃ,
::

::gathalast
Vimalīkuru karuṇābhara sutaraṃ mama hadayaṃ.
::

::hangnum
17\.
::

::gatha1
Adaye dayaṃ anaye nayaṃ api yo guṇaṃ aguṇe,
::

::gatha2
Ahite hitaṃ akaro kvacida api kenaci nakataṃ;
::

::gatha3
Sadaye jina sunaye guṇasadane tayi nitaraṃ,
::

::gathalast
Suhite hitacarite’nagha ramate mama hadayaṃ.
::

::hangnum
18\.
::

::gatha1
Bhavasaṅkaṭa patitenapi bhavatā cira caritaṃ,
::

::gatha2
Visame sama caraṇaṃ khalu dasapārami bharaṇaṃ;
::

::gatha3
Sarato’hani sarato nisi supinenapi satataṃ,
::

::gathalast
Ramate jina sumate tvayi sadayaṃ mama hadayaṃ.
::

::hangnum
19\.
::

::gatha1
Atiduddadaṃ adadī bhavaṃ atidukkaraṃ akarī;
::

::gatha2
Atidukkhamaṃ akhamī vata karuṇānidhi’rasamo,
::

::gatha3
Iti te guṇaṃ anaghaṃ muni sarato mama hadayaṃ,
::

::gathalast
Ramate’hani ramate nisi ramate tvayi satataṃ.
::

::hangnum
20\.
::

::gatha1
Atiduccaraṃ acarī bhavaṃ atiduddamaṃ adamī,
::

::gatha2
Atiduddayaṃ adayī vata sadayāpara hadayo;
::

::gatha3
Iti te guṇaṃ anaghaṃ muni sarato mama hadayaṃ,
::

::gathalast
Ramate’hani ramate nisi ramate tvayi satataṃ.
::

::hangnum
21\.
::

::gatha1
Atiduggamaṃ agamī bhavaṃ atidujjayaṃ ajayī,
::

::gatha2
Atidussahaṃ asahī vata samupekkhita manaso;
::

::gatha3
Iti te guṇaṃ anaghaṃ muni sarato mama hadayaṃ,
::

::gathalast
Ramate’hani ramate nisi ramate tvayi satataṃ.
::

::hangnum
22\.
::

::gatha1
Atidāruna palayānala sadisānala jalite,
::

::gatha2
Niraye vinipatito ciraṃ aghatāpita manaso;
::

::gatha3
Na sariṃ sakida api te pita bhajituṃ padanalinaṃ,
::

::gathalast
Khama gotama narasārathi tamidaṃ mama khalitaṃ.
::

::hangnum
23\.
::

::gatha1
Tiriyaggata-gatiyaṃ ciraṃ anavaṭṭhita carito,
::

::gatha2
Atiniṭṭhura vadhatajjita bhayakampita hadayo;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama purisuttama tamidaṃ mama khalitaṃ.
::

::hangnum
24\.
::

::gatha1
Paridevana nirato ciraṃ atha pettiya visaye,
::

::gatha2
Sujighacchita supipāsita parisosita jaṭhare;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama dipaduttama tamidaṃ mama khalitaṃ.
::

::hangnum
25\.
::

::gatha1
Vivaso bhusaṃ aghadūsita manasāsura visaye,
::

::gatha2
Janito ghanatimire ciraṃ atidukkhita hadayo;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama vasisattama tamidaṃ mama khalitaṃ.
::

::hangnum
26\.
::

::gatha1
Manasā cira vihitaṃ saraṃ atikibbisa caritaṃ,
::

::gatha2
Samathenatha suvirājiya taṃ asaññitaṃ upago;
::

::gatha3
Na sariṃ sakida api te pita bhajituṃ pada nalinaṃ,
::

::gathalast
Khama gotama vasipuṅgava tamidaṃ mama khalitaṃ.
::

::hangnum
27\.
::

::gatha1
Vijigucchiya duritaṃ nija vapusā kataṃ amitaṃ,
::

::gatha2
Tanu vajjitaṃ upago bhavaṃ iha bhāvita samatho;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama yatikuñjara tamidaṃ mama khalitaṃ.
::

::hangnum
28\.
::

::gatha1
Ratanattaya rahite bhusa bahulīkata durite,
::

::gatha2
Janito paravisaye budhajana nindiya carite;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama karuṇānidhi tamidaṃ mama khalitaṃ.
::

::hangnum
29\.
::

::gatha1
Janito yadi manujesupi vikalindriya nivaho,
::

::gatha2
Tanunā karacaraṇādihi vikate’niha dukhito;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama matisāgara tamidaṃ mama khalitaṃ.
::

::hangnum
30\.
::

::gatha1
Vidhināhita matibhāvana rahito tamapihito,
::

::gatha2
Visadesupi kusalādisu tathadassana vimukho;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama narakesari tamidaṃ mama khalitaṃ.
::

::hangnum
31\.
::

::gatha1
Sucirenapi bhuvi dullabhaṃ asamaṃ khaṇaṃ alabhaṃ,
::

::gatha2
Sanarāmara janatāhita sukhadaṃ muni jananaṃ;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama vadataṃvara tamidaṃ mama khalitaṃ.
::

::hangnum
32\.
::

::gatha1
Nisitāyudha vadhasajjita khaḷaniddaya hadayo,
::

::gatha2
Parahiṃsana ruci bhiṃsana yamasodara sadiso;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama munisattama tamidaṃ mama khalitaṃ.
::

::hangnum
33\.
::

::gatha1
Parasantaka haraṇe katamati bañcana bahulo,
::

::gatha2
Gharasandhika paripanthika sahasākati nirato;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama munipuṅgava tamidaṃ mama khalitaṃ.
::

::hangnum
34\.
::

::gatha1
Navayobbana madagabbita parimucchita hadayo,
::

::gatha2
Sucisajjana vijigucchiya paradārika nirato;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama karuṇābhara tamidaṃ mama khalitaṃ.
::

::hangnum
35\.
::

::gatha1
Madirāsavarata nāgarajana santata bhajito,
::

::gatha2
Garugārava hiridūrita tiriyaggata carito;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama vihatāsava tamidaṃ mama khalitaṃ.
::

::hangnum
36\.
::

::gatha1
Sapitāmaha papitāmaha nicitaṃ dhanaṃ amitaṃ,
::

::gatha2
Pitusañcitamapi nāsiya kitavo hatavibhavo;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama vijitantaka tamidaṃ mama khalitaṃ.
::

::hangnum
37\.
::

::gatha1
Vitathālika vacano parapiyasuññata karaṇo,
::

::gatha2
Pharusaṃ bhaṇaṃ atinipphala bahubhāsana nipuṇo;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama bhuvanesuta tamidaṃ mama khalitaṃ.
::

::hangnum
38\.
::

::gatha1
Parasampadaṃ abhijhāyana nirantara dukhito,
::

::gatha2
Nabhirajjhana paramo kvaci phaladassana rahito;
::

::gatha3
Na sariṃ sakidapi te pita bhajituṃ padanalinaṃ,
::

::gathalast
Khama gotama guṇasāgara tamidaṃ mama khalitaṃ.
::

::hangnum
39\.
::

::gatha1
Bhavato bhavaṃ aparāparaṃ ayatāciraṃ iti me,
::

::gatha2
Vapusā atha vacasāpi ca manasā kataṃ amitaṃ;
::

::gatha3
Khama gotama duritāpaha duritaṃ bahuvihitaṃ,
::

::gathalast
Dada me sivapadaṃ accutaṃ amataṃ bhavavigataṃ.
::

::hangnum
40\.
::

::gatha1
Timirāvuta kuṇapākula vijigucchiya pavane,
::

::gatha2
Janikāsuci jaṭhare bahu kimisantati sadane;
::

::gatha3
Asayiṃ bhavagahaṇe caraṃ ahaṃ appaṭisaraṇe,
::

::gathalast
Saranaṃ bhava bhagavaṃ mama bhavanīradhi taraṇe.
::

::hangnum
41\.
::

::gatha1
Bahi nikkhamaṃ asakiṃ bhagatiriyaṃ patha patito,
::

::gatha2
Agadaṅkara kata sallaka satakhaṇḍita karaṇo;
::

::gatha3
Amariṃ bhavagahaṇe caraṃ ahaṃ appaṭisaraṇe,
::

::gathalast
Saraṇaṃ bhava bhagavaṃ mama bhavanīradhi tarane.
::

::hangnum
42\.
::

::gatha1
Patito bahi ratipillaka tanurāmaya mathito,
::

::gatha2
Vadituṃ kimu viditumpi ca na sahaṃ matirahito;
::

::gatha3
Amariṃ bhavagahaṇe caraṃ ahaṃ appaṭisaraṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
43\.
::

::gatha1
Janito yadi sukhito janadayito piyajanako,
::

::gatha2
Puthuko bahuvidha-kīlananirato gadagahito;
::

::gatha3
Amariṃ bhavagahaṇe caraṃ ahaṃ appaṭisaraṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
44\.
::

::gatha1
Tarunopi hi gharabandhana gathitomita vibhavo,
::

::gatha2
Sahasā gadagahito piyabhariyāsuta viyuto;
::

::gatha3
Amariṃ bhavagahaṇe caraṃ ahaṃ appaṭisaraṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
45\.
::

::gatha1
Ajaraṃ tanuṃ abhimaññiya navayobbana vasiko,
::

::gatha2
Jarasā parimathito paraṃ ananuṭṭhita kusalo;
::

::gatha3
Amariṃ bhavagahaṇe caraṃ ahaṃ appaṭisaraṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
46\.
::

::gatha1
Nirujo dhuvaṃ arujaṃ tanuṃ abhimaññiya samado,
::

::gatha2
Kusalāsaya vimukho bhusaṃ avaso gadanihato;
::

::gatha3
Amariṃ bhavagahaṇe caraṃ ahaṃ appaṭisaraṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
47\.
::

::gatha1
Pavicintiya sakajīvitaṃ amaraṃ dhuvaṃ anighaṃ,
::

::gatha2
Iti jīvitamadagabbita matirujjhita kusalo;
::

::gatha3
Amariṃ bhavagahaṇe caraṃ ahaṃ appaṭisaraṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
48\.
::

::gatha1
Parahiṃsana dhanamosana paradārika nirato,
::

::gatha2
Dharanīpati gahito bahu vadhabandhana nihato;
::

::gatha3
Amariṃ bhavagahaṇe caraṃ ahaṃ appaṭisaraṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
49\.
::

::gatha1
Narakodaka patito giritarumatthaka galito,
::

::gatha2
Migavāḷaka gahito visadhara jātihi ḍasito;
::

::gatha3
Amariṃ bhavagahaṇe caraṃ ahaṃ appaṭisaraṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
50\.
::

::gatha1
Abhicāraka vidhikopita nisicāraka gahito,
::

::gatha2
Savisodana sahasādana pabhutīhi ca khalito;
::

::gatha3
Amariṃ bhavagahaṇe caraṃ ahaṃ appaṭisaraṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
51\.
::

::gatha1
Sayamevaca sajanopari kupito mativiyuto,
::

::gatha2
Savisādana galakantana pabhutāmita khalito;
::

::gatha3
Amariṃ bhavagahaṇe caraṃ ahaṃ appaṭisaraṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
52\.
::

::gatha1
Pitupūjana niratāsaya sukhito pitudayito,
::

::gatha2
Maraṇenaca pituno bhusaṃ anusocana nirato;
::

::gatha3
Parudiṃ ciraṃ atidussaha kasire bhavagahaṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
53\.
::

::gatha1
Samupaṭṭhiya janikaṃ nijaṃ abhivādana paramo,
::

::gatha2
Maraṇenaca janikāyanusaritā guṇamahimaṃ;
::

::gatha3
Parudiṃ ciraṃ atidussaha kasire bhavagahaṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
54\.
::

::gatha1
Gurudevata patimānana paramo piyasuvaco,
::

::gatha2
Samupāsitacaraṇo gurumaraṇenatidukhito;
::

::gatha3
Parudiṃ ciraṃ atidussaha kasire bhavagahaṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
55\.
::

::gatha1
Gharamedhitaṃ upagomitavibhavo ratibahulo,
::

::gatha2
Maraṇe piyabhariyāsutaduhitū’natikaruṇaṃ;
::

::gatha3
Parudiṃ ciraṃ atidussaha kasire bhavagahaṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
56\.
::

::gatha1
Piyapubbaja sahajānuja bhagiṇidvaya maraṇe,
::

::gatha2
Nija bandhava-sakha-sissaka maraṇe pyatikaruṇaṃ;
::

::gatha3
Parudiṃ ciraṃ atidussaha kasire bhavagahaṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
57\.
::

::gatha1
Jagatīpati gahaṇā ripujanatakkara haraṇā,
::

::gatha2
Saritodaka vahaṇā puthujalitānala dahaṇā;
::

::gatha3
Parudiṃ hatavibhavo ciramiha duggatigahaṇe,
::

::gathalast
Saraṇaṃ bhava bhagavaṃ mama bhavanīradhi taraṇe.
::

::hangnum
58\.
::

::gatha1
Atiduggama visamākula bhavasaṅkaṭa patite,
::

::gatha2
Byasanaṃ ciramiti dussahaṃ anubhūyapi vimitaṃ;
::

::gatha3
Na jahe sukhalavavañcitahadayo bhavatasinaṃ,
::

::gathalast
Tamapākuru karuṇānidhi tasinaṃ mama kasiṇaṃ.
::

::hangnum
59\.
::

::gatha1
Jananāvadhi maraṇaṃ viya maraṇāvadhi jananaṃ,
::

::gatha2
Ubhayenapi bhayamevahi bhavato mama niyataṃ;
::

::gatha3
Sivamevaca jananāvadhi maraṇāvadhi rahitaṃ,
::

::gathalast
Dada me sivaṃ amatandada taṃ anāsava bhagavaṃ.
::

::hangnum
60\.
::

::gatha1
Ciradikkhitamapi me manaṃ anivārita tasinaṃ,
::

::gatha2
Bhavato bhava ratipīlitaṃ ahaho kalighaṭitaṃ!
::

::gatha3
Tamato pita bhayato mamamava me bhava saraṇaṃ,
::

::gathalast
Bhagavaṃ paṭisaraṇaṃ mama bhavanīradhi taraṇaṃ.
::
