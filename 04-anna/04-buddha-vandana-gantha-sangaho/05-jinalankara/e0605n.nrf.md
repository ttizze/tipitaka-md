::centre
Namo tassa bhagavato arahato sammāsambuddhassa
::

## Jinālaṅkāra

### Paṇāmadīpanīgāthā

::hangnum
1\.
::

::gatha1
Yo lokatthāya buddho dhanasutabhariyāaṅgajīve cajitvā pūretvā āramiyo tidasamanupame bodhipakkhīyadhamme,
::

::gatha2
Patvā bodhiṃ visuddhaṃ sakalaguṇadadaṃ seṭṭhabhūto tiloke,
::

::gathalast
Katvā dukkhassa antaṃ katasubhajanataṃ dukkhato mocayittha.
::

::hangnum
2\.
::

::gatha1
Natvānāhaṃ jinantaṃ samupacitasubhaṃ sabbalokekabandhuṃ,
::

::gatha2
Nāhu yenapi tulyo kusalamahimato uttamo bhūtaloke tassevāyaṃ uvimhaṃ suvipulamamalaṃ bodhisambhārabhūtaṃ,
::

::gathalast
Hetuṃ hetvānurūpaṃ sugatagataphalaṃ bhāsato me suṇātha.
::

### Yogāvacarasampattidīpanīgāthā

::hangnum
3\.
::

::gatha1
Jāto yo navame khaṇe sutadharo sīlena suddhindriyo saṃsāraṃ ayato bhavakkayakaraṃ disvā sivaṃ khemato,
::

::gathalast
Taṃ sampāpakamaggadesakamuniṃ sampūjayanto tato uddhānussatibhāvanādikamato sampādaye taṃ sivaṃ.
::

### Vatthuvisodhanīgāthā

::hangnum
4\.
::

::gatha1
Buddhoti ko buddhaguṇo ti ko so,
::

::gatha2
Acintayādittamupāgato yo;
::

::gatha3
Anaññasādhāraṇabhūtamatthaṃ,
::

::gathalast
Akāsi kiṃ so kimavoca buddho.
::

::hangnum
5\.
::

::gatha1
Visuddhakhandhasantāno buddhoti niyamo kato,
::

::gathalast
Khandhasantānasuddhī tu guṇoti niyamo kato.
::

::hangnum
6\.
::

::gatha1
Akāsi kiccāni dinesu pañca,
::

::gatha2
Pasādayañciddhibalena sena;
::

::gatha3
Janānasesaṃ cariyānukūlaṃ,
::

::gathalast
Ñatvānavocānusayappahānaṃ.
::

### Anaññasādhāraṇadīpanīgāthā

::hangnum
7\.
::

::gatha1
Abbhuggatā yassa guṇā anantā,
::

::gatha2
Tibuddhakhettekadivākaroti;
::

::gatha3
Jānāti so lokamimaṃ parañca,
::

::gatha2
Sacetanañceva acetanañca;
::

::gatha3
Sakassa santānagataṃ paresaṃ,
::

::gathalast
Byatītamappattakamatrabhūtaṃ.
::

::hangnum
8\.
::

::gatha1
Anantasattesu ca lokadhātusu,
::

::gatha2
Ekova sabbepi samā na tena;
::

::gatha3
Disāsu pubbādisu cakkavāḷā,
::

::gatha2
Sahassasaṅkhāyapi appameyyā;
::

::gatha3
Ye tesu devā manujā ca brahmā,
::

::gathalast
Ekattha saṅgamma hi mantayantā.
::

::hangnum
9\.
::

::gatha1
Anādikālāgatanāmarūpinaṃ,
::

::gatha2
Yathāsakaṃ hetuphalattavuttinaṃ;
::

::gatha3
Tabbhāvabhāvittamasambhuṇantā,
::

::gathalast
Nānāvipallāsamanupaviṭṭhā.
::

::hangnum
10\.
::

::gatha1
Kammappavattiñca phalappavattiṃ,
::

::gatha2
Ekattanānattanirīhadhammataṃ;
::

::gatha3
Viññattisantānaghanena channato,
::

::gathalast
Sivañjasaṃ no bhaṇituṃ samatthā.
::

::hangnum
11\.
::

::gatha1
Eko va so santikaro pabhaṅkaro,
::

::gatha2
Saṅkhāya ñeyyāni asesitāni;
::

::gatha3
Tesañhi majjhe paramāsambhīvadaṃ,
::

::gathalast
Sivañjasaṃ dīpayituṃ samattho.
::

::hangnum
12\.
::

::gatha1
So gotamo sakyasuto munindo,
::

::gatha2
Sabbassa lokassa padīpabhūto;
::

::gatha3
Anantasatte bhavabandhanamhā,
::

::gathalast
Mocesi kāruññaphalānupekkhī.
::

### Abhinīhāradīpanīgāthā

::hangnum
13\.
::

::gatha1
Vadetha tassīdha anappakaṃ guṇaṃ,
::

::gatha2
Na tena tulyo paramo ca vijjati;
::

::gatha3
Kiṃ taṃ guṇaṃ taṃ sadisena dinnaṃ,
::

::gathalast
Sayaṃkataṃ kinnu adhiccaladdhaṃ.
::

::hangnum
14\.
::

::gatha1
Nādhiccaladdhaṃ na ca pubbabuddhā,
::

::gatha2
Brahmādinaṃ sammutiyā bahūnaṃ;
::

::gatha3
Sayaṃkateneva anopamena,
::

::gathalast
Dānādinā laddhamidaṃ vipākaṃ.
::

::hangnum
15\.
::

::gatha1
Ito catunnaṃ asaṅkhiyānaṃ,
::

::gatha2
Sataṃsahassānadhikānamatthake;
::

::gatha3
Kappe atītamhi sumedhatāpaso,
::

::gathalast
Vehāyasaṃ gacchati iddhiyā tadā.
::

::hangnum
16\.
::

::gatha1
Dipaṅkaro nāma jino sasaṅgho,
::

::gatha2
Rammaṃ puraṃ yāti virocamāno;
::

::gatha3
Manussadevehibhipūjiyanto,
::

::gathalast
Sahassaraṃsi viya bhāṇumā nabhe.
::

::hangnum
17\.
::

::gatha1
Tassañjasaṃ kātubahussahānaṃ,
::

::gatha2
Buddhoti sutvā sumano patīto;
::

::gatha3
Mamajja dehaṃ panimassa datvā,
::

::gathalast
Buddho ahaṃ hessamanāgatediso.
::

::hangnum
18\.
::

::gatha1
Tasmiñjase kandaratamhi paṅke,
::

::gatha2
Katvāna setuṃ sayi so sadehaṃ;
::

::gatha3
Buddho ayaṃ gacchatu piṭṭhiyā mamaṃ,
::

::gathalast
Bodhissace hessati me anāgate.
::

::hangnum
19\.
::

::gatha1
Ussīsakaṃ yāti jino hi tassa,
::

::gatha2
Ajjhāsayo sijjhatimassanāgate;
::

::gatha3
Ñatvāna byākāsi asesato hi,
::

::gathalast
Buddho ayaṃ hessatināgatesu.
::

::hangnum
20\.
::

::gatha1
Sutvāna patto va mahābhisekaṃ,
::

::gatha2
Laddhaṃ va bodhiṃ samanussaranto;
::

::gatha3
Pūjetvā yāte munidevamānuse,
::

::gathalast
Uṭṭhāya so sammasi pāramī dasa.
::

::hangnum
21\.
::

::gatha1
Daḷhaṃ gahetvā samatiṃsapāramī,
::

::gatha2
Sikkhattayañcassa jinassa santike;
::

::gatha3
Kātuṃ samattho pi bhavassa pāraṃ,
::

::gathalast
Sattesu kāruññabalā bhavaṃ gato.
::

::hangnum
22\.
::

::gatha1
Uppannuppannake so jinavaramatule pūjayitvā asesaṃ buddho eso hi oso bhavati niyamato byākato tehi tehi tesaṃ tesaṃ jinānaṃ acanamanupamaṃ pūjayitvā sirena,
::

::gathalast
Taṃ taṃ dukkhaṃ sahitvā sakalaguṇadadaṃ pāramī pūrayittha.
::

### Bodhisambhāradīpanīgāthā

::hangnum
23\.
::

::gatha1
So dukkhakhinnajanadassanadukkhakhinno,
::

::gatha2
Kāruññameva janatāya akāsi niccaṃ;
::

::gatha3
Tesaṃ hi mocanamupāyamidanti ñatvā,
::

::gathalast
Tādīparādhamapi attani ropayī so.
::

::hangnum
24\.
::

::gatha1
Dānādinekavarapāramisāgaresu,
::

::gatha2
Ogāḷhatāyapi paduṭṭhajanena dinnaṃ;
::

::gatha3
Dukkhaṃ tathā atimahantatarampi kiñci,
::

::gathalast
Nāññāsi sattahitamevea gavesayanto.
::

::hangnum
25\.
::

::gatha1
Chetvāna sīsaṃ hi sakaṃ dadanto,
::

::gatha2
Maṃsaṃ pacitvāna sakaṃ dadanto;
::

::gatha3
So cattagatto paṇidhānakāle,
::

::gathalast
Duṭṭhassa kiṃ dussati chedanena.
::

::hangnum
26\.
::

::gatha1
Evaṃ anantamapi jātisatesu dukkhaṃ,
::

::gatha2
Patvāna sattahitameva gavesayanto;
::

::gatha3
Dīpaṅkare gahitasīlasamādhipaññaṃ,
::

::gathalast
Pālesi yāva sakabodhitale suniṭṭho.
::

::hangnum
27\.
::

::gatha1
Yadābhinīhāramakā sumedho,
::

::gatha2
Yadā ca maddiṃ adadā sivindo;
::

::gatha3
Etthantare jātisu kiñcipekaṃ,
::

::gathalast
Niratthakaṃ no agamāsi tassa.
::

::hangnum
28\.
::

::gatha1
Mahāsamudde jalabindutopi,
::

::gatha2
Tadantre jāti anappakā va;
::

::gatha3
Nirantaraṃ pūritapāramīnaṃ,
::

::gathalast
Kathaṃ pamāṇaṃ upamā kuhiṃ vā.
::

::hangnum
29\.
::

::gatha1
Yo maggapasse madhurambabījaṃ,
::

::gatha2
Chāyāphalatthāya mahājanānaṃ;
::

::gatha3
Ropesi tasmiṃ hi khaṇeva tena,
::

::gathalast
Chāyāphale puññamaladdhamuddhaṃ.
::

::hangnum
30\.
::

::gatha1
Tatheva saṃsārapathe janānaṃ,
::

::gatha2
Hitāya attanamabhiropitakkhaṇe;
::

::gatha3
Siddhaṃ va puññūpari tassa tasmiṃ,
::

::gathalast
Dhanaṅgajīvaṃ pi haranti ye ye.
::

::hangnum
31\.
::

::gatha1
So sāgare jaladhikaṃ ruhiraṃ adāsi,
::

::gatha2
Bhūmāparājiya samaṃsamadāsi dānaṃ;
::

::gatha3
Meruppamāṇamadhikañca samoḷisīsaṃ,
::

::gathalast
Khe tārakādhikataraṃ nayanaṃ adāsi.
::

### Gabbhokkantidīpanīgāthā

::hangnum
32\.
::

::gatha1
Gambhīrapānadānādisāgaresu hi thāmasā;
::

::gathalast
Taranto maddidānena niṭṭhāpetvāna pāramī.
::

::hangnum
33\.
::

::gatha1
Vasanto tusīte kāye bodhiparipākamāgamma;
::

::gathalast
Āyācanāya ca devānaṃ mātugabbhamupāgami.
::

::hangnum
34\.
::

::gatha1
Sato ca sampajāno ca mātukucchimhi okkami;
::

::gathalast
Tassa okkantiyaṃ sabbā dasasahassī pakampittha.
::

::hangnum
35\.
::

::gatha1
Tato pubbanimittāni dvattiṃsāni tadā siyuṃ;
::

::gathalast
Tuṭṭhahaṭṭhā va sā mātā puttaṃ passati kucchiyaṃ.
::

### Vijāyanamaṅgaladīpanīgāthā

::hangnum
36\.
::

::gatha1
Sā puṇṇagabbhā dasamāsato paraṃ,
::

::gatha2
Gantvāna phullaṃ varalumbinīvanaṃ;
::

::gatha3
Ṭhitā gahetvā varasālasākhaṃ,
::

::gathalast
Vijāyi taṃ puttavaraṃ sukhena.
::

::hangnum
37\.
::

::gatha1
Tadā sahassīdasalokadhātusu,
::

::gatha2
Devā ca nāgā asurā ca yakkhā;
::

::gatha3
Nānādisā maṅgalacakkavāḷaṃ,
::

::gathalast
Sumaṅgalaṃ maṅgalamāgamiṃsu.
::

::hangnum
38\.
::

::gatha1
Anekasākhañca sahassamaṇḍalaṃ,
::

::gatha2
Chattaṃ marū dhārayumantalikkhe;
::

::gatha3
Suvaṇṇadaṇḍā vipatanti cāmarā,
::

::gathalast
Khajjiṃsu bherī ca nadiṃsu saṅkhā.
::

::hangnum
39\.
::

::gatha1
Malenakenāpi anūpalitto,
::

::gatha2
Ṭhito va pādāni pasārayanto;
::

::gatha3
Kathī va dhammāsanatotaranto,
::

::gathalast
Jāto yathādiccavaro nabhamhā.
::

::hangnum
40\.
::

::gatha1
Khīṇāsavā brahmagaṇopagantvā,
::

::gatha2
Suvaṇṇajālena paṭiggahesuṃ;
::

::gatha3
Tato ca devājinacammakena,
::

::gathalast
Tato dukūlena ca taṃ manussā.
::

::hangnum
41\.
::

::gatha1
Tesaṃ pi hatthā varabhūmiyaṃ ṭhito,
::

::gatha2
Disā vilokesi sabbā samantato;
::

::gatha3
Vadiṃsu devā pi ca brahmakāyikā,
::

::gathalast
Tayā samo katthaci natthi uttaro.
::

::hangnum
42\.
::

::gatha1
Gantvāna uttaraṃ satta padavārehi vikkamo,
::

::gathalast
Sīhanādaṃ nadī tesaṃ devatānaṃ hi sāvayaṃ.
::

::hangnum
43\.
::

::gatha1
Tato puttaṃ gahetvāna gatā mātā sakaṅgharaṃ,
::

::gathalast
Mātā sattamiyaṃ gantvā deaputtattamāgami.
::

::hangnum
44\.
::

::gatha1
Te brahmaṇā pañcamiyaṃ subhuttā,
::

::gatha2
Nāmaṃ gahetuṃ varalakkhaṇāni;
::

::gatha3
Disvāna ekaṅgulimukkhipiṃsu,
::

::gathalast
Buddho ayaṃ hessati vītarāgo.
::

::hangnum
45\.
::

::gatha1
Jiṇṇañca disvā byādhikaṃ matañca,
::

::gatha2
Avhāyitaṃ pabbajitañca disvā;
::

::gatha3
Ohāya pabbajjamupeti kāme,
::

::gathalast
Buddho ayaṃ hessati vītarāgo.
::

### Agāriyasampattidīpanīgāthā

::hangnum
46\.
::

::gatha1
Kālakkamena cando va vaḍḍhanto vaḍḍhite kule,
::

::gathalast
Puññodayenudento so bhāṇumā viya ambare.
::

::hangnum
47\.
::

::gatha1
Siddhathako hi siddhattho laddhā deviṃ yasodharaṃ,
::

::gathalast
Cattālīsasahassehi pūritthīhi purakkhito.
::

::hangnum
48\.
::

::gatha1
Rammasurammasubhesu gharesu,
::

::gatha2
Tiṇṇamutūnamanucchavikesu;
::

::gatha3
Dibbasukhaṃ viya bhuñji sukhaṃ so,
::

::gathalast
Acchariyabbhutarājavibhūtiṃ.
::

### Nekkhammajjhāsayadīpanīyamakagāthā

::centre
Namo tassa yato mahimato yassa tamo na
::

::hangnum
49\.
::

::gatha1
Disvā nimittāni madacchidāni,
::

::gatha2
Thīnaṃ virūpāni ratacchidāni;
::

::gatha3
Pāpāni kammāni sukhacchidāni,
::

::gathalast
Laddhāni ñāṇāni bhavacchidāni.
::

::hangnum
50\.
::

::gatha1
Padittagehā viya bheravaṃ ravaṃ,
::

::gatha2
Ravaṃ sammuṭṭhāya gato mahesi;
::

::gatha3
Mahesimolokiyaputtamattano,
::

::gathalast
Tanosi no pemamahoghamattano.
::

::hangnum
51\.
::

::gatha1
Ummāraummāragatuddharitvā,
::

::gatha2
Padaṃ padaṃ yātanarāsabhassa;
::

::gatha3
Alaṃ alaṃkāratarena gantuṃ,
::

::gathalast
Matī matīvetimanaṅgabhaṅge.
::

::hangnum
52\.
::

::gatha1
Ummāraummāragato mahesi,
::

::gatha2
Anaṅgabhaṅgaṃ samacintayittha;
::

::gatha3
Kiṃ me jarāmaccumukhe ṭhitassa,
::

::gathalast
Na me vase kāmavase ṭhitassa.
::

::hangnum
53\.
::

::gatha1
Kāmena kāmena na sādhyamokkhaṃ,
::

::gatha2
Mānena mānena mamatthi kiñci;
::

::gatha3
Māro saseno hi avāraṇīyo,
::

::gathalast
Yantena ucchuṃ viya maddatī maṃ.
::

::hangnum
54\.
::

::gatha1
Ādittamuyātapayātamūnaṃ,
::

::gatha2
Atāṇāleṇāsaraṇe jane te;
::

::gatha3
Disvāna disvāna sivaṃ mayā te,
::

::gathalast
Kāmena kāmena kathaṃ vineyya.
::

::hangnum
55\.
::

::gatha1
Vijjāvijjāya cutañcupetaṃ,
::

::gatha2
Asārasārūpagatañjanaṃ janaṃ;
::

::gatha3
Vijjāyavijjāya yuto cutohaṃ,
::

::gathalast
Pahomi tāretumasaṅgaho gato.
::

::hangnum
56\.
::

::gatha1
Magganti no diṭṭhigatāpavaggaṃ,
::

::gatha2
Aggā ti tevāhu janā samaggā;
::

::gatha3
Naggaṃ aho mohatamassa vaggaṃ,
::

::gathalast
Vaggaṃ hanissāmi tamaggamaggā.
::

::hangnum
57\.
::

::gatha1
Paseyhakārena aseyhadukkhaṃ,
::

::gatha2
Janā janentīha janānameva;
::

::gatha3
Paseyhakārenā aseyhadukkhaṃ,
::

::gathalast
Pāpaṃ na jānanti tato nidānaṃ.
::

::hangnum
58\.
::

::gatha1
Te oghayogāsavasaṃkilesā,
::

::gatha2
Tameva nāsenti tato samuṭṭhitā;
::

::gatha3
Ekantikaṃ jāti jarā ca maccu,
::

::gathalast
Nirantaraṃ taṃ byasanañcanekaṃ.
::

::hangnum
59\.
::

::gatha1
Cīraṃ kilesānasamujjalantaṃ,
::

::gatha2
Disvāna sattānusayaṃ sayambhū;
::

::gatha3
Sādhemi bodhiṃ vinayāmi satte,
::

::gathalast
Pacchāpi passāmi sutaṃ sutantaṃ.
::

::hangnum
60\.
::

::gatha1
Taṃ dibbacakkaṃ khuracakkamālaṃ,
::

::gatha2
Rajjaṃ sasārajjasamajjamajjaṃ;
::

::gatha3
Te bandhavā bandhanamāgatā pare,
::

::gathalast
Suto pasūtoyamanaṅgadūto.
::

::hangnum
61\.
::

::gatha1
Samujjalantaṃ vasatī satīsirī,
::

::gatha2
Sirīsapāgāramidaṃ mahāvisaṃ;
::

::gatha3
Daddallamānā yuvatī vatīmā,
::

::gathalast
Sakaṇṭakāyeva samañjasañjase.
::

::hangnum
62\.
::

::gatha1
Yassā virājitasirī siriyāpi natthi,
::

::gatha2
Tassāvalokiya na tittivasānamatthi;
::

::gatha3
Gacchāmi handa tavanaṅga sirappabhedaṃ,
::

::gathalast
Mattebhakumbhupari sīhavilāsagāmiṃ.
::

::hangnum
63\.
::

::gatha1
Bho bho anaṅgasucira pi panuṇṇabāṇa,
::

::gatha2
Bāṇāni saṃhara panuṇṇamito nirodha;
::

::gatha3
Rodhena cāpadagato manaso na soca,
::

::gathalast
Socaṃ tavappanavalokiya yāmi santiṃ.
::

::hangnum
64\.
::

::gatha1
Ratī ratī kāmaguṇe viveke,
::

::gatha2
Alaṃ alanteva vicintayanto;
::

::gatha3
Manaṃ manaṅgālayasampadālayaṃ,
::

::gathalast
Tahiṃ tahiṃ diṭṭhabālā va pakkami.
::

### Pāduddhāravimhayadīpanīgāthā

::hangnum
65\.
::

::gatha1
Yāvañcayaṃ ravi caratyacalena ruddhe,
::

::gatha2
Yāvañca cakkaratanañca payāti loke;
::

::gatha3
Tāvissaro nabhacaro jitacāturanto,
::

::gathalast
Hitvā kathaṃ nu padamuddhari so nirāso.
::

::hangnum
66\.
::

::gatha1
Dīpe mahā ca caturādhikadvesahasse,
::

::gatha2
Tatrāpi seṭṭhabhajitaṃ varajambudīpaṃ;
::

::gatha3
Bhūnābhikaṃ kapilavatthupuraṃ surammaṃ,
::

::gathalast
Hitvā kathaṃ nu padamuddhari so nirāso.
::

::hangnum
67\.
::

::gatha1
Ñātīnasīti kulato hi sahassa sākye,
::

::gatha2
Hatthissadhaññadhanino vijitārisaṅghe;
::

::gatha3
Gottena gotamabhavaṃ pitarañjanaggaṃ,
::

::gathalast
Hitvā kathaṃ nu padamuddhari so nirāso.
::

::hangnum
68\.
::

::gatha1
Rammaṃ surammavasatiṃ ratanujjalantaṃ,
::

::gatha2
Gimhepi vimhayakaraṃ suramandirābhaṃ;
::

::gatha3
Ussāpitaddhajapaṭākasitātapattaṃ,
::

::gathalast
Hitvā kathaṃ nu padamuddhari so nirāso.
::

::hangnum
69\.
::

::gatha1
Sapokkharā pokkharaṇī catasso,
::

::gatha2
Supupphitā mandirato samantā;
::

::gatha3
Kokā nadantūpari kokanāde,
::

::gathalast
Hitvā kathaṃ nu padamuddhari so nirāso.
::

::hangnum
70\.
::

::gatha1
Sare saroje ruditāḷipāḷi,
::

::gatha2
Samantato passati pañjarañjasā;
::

::gatha3
Disvāravindāni mukhāravindaṃ
::

::gathalast
Nāthassa lajjā viya saṃkujanti.
::

::hangnum
71\.
::

::gatha1
Madhurā madhurābhirutā,
::

::gatha2
Caritā padume padumeḷigaṇā;
::

::gatha3
Vasatiṃ adhunā madhunā,
::

::gathalast
Akaruṃ jahitaṃ kimidaṃ patinā.
::

::hangnum
72\.
::

::gatha1
Tamhā rasaṃ madhukarā bhavanaṃ haritvā,
::

::gatha2
Ninnādino samadhuraṃ madhuraṃ karonti;
::

::gatha3
Nādena nādamatiriccupavīṇayanti,
::

::gathalast
Naccanti tā surapure vaṇitā va tāva.
::

::hangnum
73\.
::

::gatha1
Sañcoditā pīṇapayodharādharā,
::

::gatha2
Virājitānaṅgajamekhalākhalā;
::

::gatha3
Suraṅgaṇā vaṅgajaphassadā sadā,
::

::gathalast
Ramā ramāpenti varaṅgadāgadā.
::

::hangnum
74\.
::

::gatha1
Karātirattā ratirattarāmā,
::

::gatha2
Tāḷenti tāḷāvacare samantā;
::

::gatha3
Naccuggatānekasahassahatthā,
::

::gathalast
Sakkopi kiṃ sakyasamoti codayuṃ.
::

::hangnum
75\.
::

::gatha1
Visālanettā hasulā sumajjhā,
::

::gatha2
Nimbatthanī vimhayagītasaddā;
::

::gatha3
Alaṅkatā malladharā suvatthā,
::

::gathalast
Naccanti tāḷāvacarehi ghuṭṭhā.
::

::hangnum
76\.
::

::gatha1
Yāsaṃ hi loke upamā natthi,
::

::gatha2
Tāsaṃ hi phassesu kathāvakāsā;
::

::gatha3
Taṃ tādisaṃ kāmaratiṃnubhonto,
::

::gathalast
Hitvā kathaṃ nu padamuddhari so nirāso.
::

::hangnum
77\.
::

::gatha1
Pādepāde valayaviravāmekhalāvīṇānādā,
::

::gatha2
Gītaṃgītaṃ patiratikaraṃ gāyatī gāyatī sā;
::

::gatha3
Hatthehatthe valayacalitā sambhamaṃ sambhamanti,
::

::gathalast
Disvādisvā iti ratikaraṃ yāti hāhā kimīhā.
::

### Apunarāvattigamanadīpanīyamakagāthā

::hangnum
78\.
::

::gatha1
Anantakālopacitena tena,
::

::gatha2
Puññena nibbattavimānayāne;
::

::gatha3
Tasmiṃ dine jātasutaṃ pajāpatiṃ,
::

::gathalast
Hitvā gato so sugato gato va.
::

::hangnum
79\.
::

::gatha1
Taṃ jīvamānaṃ pitarañca mātaraṃ,
::

::gatha2
Te ñātake tādisiyo ca itthiyo;
::

::gatha3
Te tādise rammakare nikete,
::

::gathalast
Hitvā gato so sugato gato va.
::

::hangnum
80\.
::

::gatha1
Khomañca pattuṇṇadukūlacīnaṃ,
::

::gatha2
Sakāsikaṃ sādhusugandhavāsitaṃ;
::

::gatha3
Nivāsito sobhati vāsavo va,
::

::gathalast
Hitvā gato so sugato gato va.
::

::hangnum
81\.
::

::gatha1
Vidhippakāsā nidhiyo catasso,
::

::gatha2
Samuggatā bhūtadharā vasundharā;
::

::gatha3
Sattāvasattāvasudhā sudhāsā,
::

::gathalast
Hitvā gato so sugato gato va.
::

::hangnum
82\.
::

::gatha1
Suvaṇṇathāle satarājike subhe,
::

::gatha2
Sādhuṃ sugandhaṃ sucisālibhojanaṃ;
::

::gatha3
Bhutvā savāsīhi vilāsinīhi,
::

::gathalast
Hitvā gata so sugato gato va.
::

::hangnum
83\.
::

::gatha1
Manuññagandhena asuññagandho,
::

::gatha2
Sugandhagandhena vilittagatto;
::

::gatha3
Sugandhavātena suvijjitaṅgo,
::

::gathalast
Hitvā gato so sugato gato va.
::

::hangnum
84\.
::

::gatha1
Sulakkhaṇe hevabhilakkhitaṅgo,
::

::gatha2
Pasādhito devapasādhanena;
::

::gatha3
Virocamāno samarājinīhi,
::

::gathalast
Hitvā gato so sugato gato va.
::

::hangnum
85\.
::

::gatha1
Nānāsanāni sayanāni nivesanāni,
::

::gatha2
Bhābhānibhāni ratanākarasannibhāni;
::

::gatha3
Tatrussitāni ratanaddhajabhūsitāni,
::

::gathalast
Hitvā va tāni himabindusamāni tāni.
::

::hangnum
86\.
::

::gatha1
Nānāvidhehi ratanehi samujjalehi,
::

::gatha2
Nārīhi niccamupagāyitahammiyehi;
::

::gatha3
Rajjehi cakkaratanādivibhūsitehi,
::

::gathalast
Yāto tato hi mahito purisassarehi.
::

### Dvipādabyāsayamakagāthā

::hangnum
87\.
::

::gatha1
Yasodharaṃ pīṇapayodharādharaṃ,
::

::gatha2
Anaṅgaraṅgaddhajabhūtamaṅgaṃ;
::

::gatha3
Devaccharāvujjalitaṃ patibbataṃ,
::

::gathalast
Hitvā gato so sugato va nūna.
::

::hangnum
88\.
::

::gatha1
Sabhāvanicchandamatiṃ pabhāvatiṃ,
::

::gatha2
Bhatto kuso saṃhari bhattakājaṃ;
::

::gatha3
Tāyābhirūpaṃ pi yasodharaṃ varaṃ,
::

::gathalast
Hitvā gato so sugato va nūna.
::

::hangnum
89\.
::

::gatha1
Pure pure sañcari khaggahattho,
::

::gatha2
Varaṃ paritthīnaṃ anitthigandho;
::

::gatha3
Siriñca riñcāpi na riñci nāriṃ,
::

::gathalast
Hitvānimandāni gato tathāgato.
::

::hangnum
90\.
::

::gatha1
Harittaco rāgabalena deviyā,
::

::gatha2
Avatthaliṅgena na liṅganussari;
::

::gatha3
Asevi kāmaṃ tamidāni kāmaṃ,
::

::gathalast
Hitvā gato so sugato va nūna.
::

::hangnum
91\.
::

::gatha1
Apameyyakappesu vivekasevī,
::

::gatha2
Hitvā gato rajjasiriṃ varitthiṃ;
::

::gatha3
Aṇuṃ kaliṃ vaṇṇayi taṃ purāṇaṃ,
::

::gathalast
Vatthamhi chiddaṃ viya tunnakāro.
::

::hangnum
92\.
::

::gatha1
Tathāti mantvāna idāninaṅgo,
::

::gatha2
Yasodharaṃ paggahito dhajaṃ va;
::

::gatha3
Matto jitomhī ti pamattabandhu,
::

::gathalast
Na passi ñāṇāsanipātamantaraṃ.
::

::hangnum
93\.
::

::gatha1
Disvāna dukkhānalasambhavaṃbhavaṃ,
::

::gatha2
Katvā taduppādakanaṅgabhaṅgaṃ;
::

::gatha3
Yasodharaṃ pīṇapayodharādharaṃ,
::

::gathalast
Hitvā gato buddhabalappadaṃ padaṃ.
::

::hangnum
94\.
::

::gatha1
Anantasattānamanantakāle,
::

::gatha2
Manaṅgahetvāna jito anaṅgo;
::

::gatha3
Parājito nūna hi ekakassa,
::

::gathalast
Tathāgato so na punāgato va.
::

::hangnum
95\.
::

::gatha1
Disvāna ñāṇāsanipātamantaraṃ,
::

::gatha2
Tathāgato so na punāgato va;
::

::gatha3
Tathāgato so na punāgato va,
::

::gathalast
Disvānañāṇāsanipātamantaraṃ.
::

### Tipādabyāsayamakagāthā

::hangnum
96\.
::

::gatha1
Tathāgataccheramahosi tassa,
::

::gatha2
Tathā himāropitadāhasantiṃ;
::

::gatha3
Tathā hi māro pi tadāha santiṃ,
::

::gathalast
Tathā hi māropi tadā hasantiṃ.
::

### Pādabyāsamahāyamakagāthā

::hangnum
97\.
::

::gatha1
Sakāmadātā vinayāmanatagū,
::

::gatha2
Sakāmadātā vinayāmanantagū;
::

::gatha3
Sakāmadātā vinayāmanantagū,
::

::gathalast
Sakāmadātā vinayāmanantagū.
::

### Abyāpetādyantayamakagāthā

::hangnum
98\.
::

::gatha1
Raveraverorabhimārabherave,
::

::gatha2
Raveraveriva bherave rave;
::

::gatha3
Rave rave sūditagārave rave,
::

::gathalast
Raveravedesi jinorave rave.
::

### Paṭilomayamakagāthā

::hangnum
99\.
::

::gatha1
Lokāyātatayā kālo visesaṃ na na saṃsevi,
::

::gathalast
Visesaṃ na na saṃsevi lokā yātatayā kālo.
::

::hangnum
100\.
::

::gatha1
Rājarājayasopetavisesaṃ racitaṃ mayā,
::

::gatha2
Yāmataṃ cirasaṃsevitapeso yajarājarā.
::

### Ekaṭhānikādiyamakagāthā

::hangnum
101\.
::

::gatha1
Ākaṅkhakkhākaṅkhaṅga kaṅkhāgaṅgākhāgahaka,
::

::gathalast
Kaṅkhāgāhakakaṅkhāgha hā hā kaṅkhā kahaṃ kahaṃ.
::

::hangnum
102\.
::

::gatha1
Appagabbho apagabbho amoho mā pamohako,
::

::gathalast
Maggamukhaṃ mokhamāha māhā mohamūhakkhamaṃ.
::

::hangnum
103\.
::

::gatha1
Pāpāpāpabhavaṃ passaṃ pāpāpabhavuggato,
::

::gathalast
Pāpāpāpabhavāsaṅgā pāpāpāpabhavāgato.
::

::hangnum
104\.
::

::gatha1
Kusalākusalaṃ passaṃ kusalākusalaṃ caji,
::

::gathalast
Kusalākusalāsaṅga kusalākusalā cuto.
::

### Akkharuttarikayamakagāthā

::hangnum
105\.
::

::gatha1
Nonānino nanūnāni nanenāni nanānino,
::

::gathalast
Nunnānenāni nūna na nānanaṃ nānanena no.
::

::hangnum
106\.
::

::gatha1
Sāre surāsure sārī rasasārasarissaro,
::

::gathalast
Rasasārarase sāri surāsurasarassire.
::

::hangnum
107\.
::

::gatha1
Devānaṃ nandano devo devadeva na nandi no,
::

::gathalast
Vedadīnena vedana vedi vedana vedino.
::

::hangnum
108\.
::

::gatha1
Devāsane nisinno so devadevo sasāsane,
::

::gathalast
Nisinnānaṃ sadevānaṃ desesi dassanāsanaṃ.
::

### Paheḷigāthā

::hangnum
109\.
::

::gatha1
Dasanāvagato sañño andhassa tamado ravi,
::

::gathalast
Aṭṭhamāpuṇṇasaṅkappo pātvanaññamanaññiva.
::

### Byāpetādiyamakagāthā

::hangnum
110\.
::

::gatha1
Ekantameva saparatthaparo mahesi,
::

::gatha2
Ekantameva dasapāramitābalena;
::

::gatha3
Ekantameva hatamārabalena tena,
::

::gathalast
Ekantameva suvisuddhamalattha bodhiṃ.
::

### Mahāpadhānadīpanīgāthā

::hangnum
111\.
::

::gatha1
Orohitotohitapāpadhammo,
::

::gatha2
Channena sa channahayena gantvā;
::

::gatha3
Anomatīramhi anomasatto,
::

::gathalast
Anomapabbajjamupāgato so.
::

::hangnum
112\.
::

::gatha1
Nirāmisaṃ pītisukhaṃ anūpamaṃ,
::

::gatha2
Anūpiye ambavane alattha;
::

::gatha3
Sarūpasobhāya virūpasobhaṃ,
::

::gathalast
Sarājikaṃ rājagahaṃ karittha.
::

::hangnum
113\.
::

::gatha1
Tato aḷāra ūdakatāpasānaṃ,
::

::gatha2
Jhānenasantuṭṭhamano vihāya;
::

::gatha3
Mahāpadhānāya uruvelabhūmiṃ,
::

::gathalast
Gato sikhappattamakāsi dukkaraṃ.
::

::hangnum
114\.
::

::gatha1
Na kāmato nevatidukkaramhi,
::

::gatha2
Sabbaññutā sijjhati majjhimāya;
::

::gatha3
Ñatvāna taṃ pubbaguṇopaladdhaṃ,
::

::gathalast
Dhammaṃ samānetumagā subodhiṃ.
::

### Māraparājayadīpanīgāthā

::hangnum
115\.
::

::gatha1
Tibuddhakhettamhi tisetachattaṃ,
::

::gatha2
Laddhāna lokādhipatī bhaveyya;
::

::gatha3
Gantvāna bodhimhiparājitāsane,
::

::gathalast
Yuddhāya mārenacalo nisīdi.
::

::hangnum
116\.
::

::gatha1
Datvāna maṃsaṃ rajjaṃ pitā suddhodano tadā,
::

::gathalast
Namassamāno sirasā setachattena pūjayi.
::

::hangnum
118\.
::

::gatha1
Sayaṃ nārāyanabalo abhiññābalapāragū,
::

::gathalast
Jetuṃ sabbassa lokassa bodhimaṇḍaṃupāgami.
::

::hangnum
119\.
::

::gatha1
Tadā vasavattīrājā chakāmavacarissaro,
::

::gathalast
Sasenāvāhano bodhimaṇḍaṃ yuddhāyupāgami.
::

::hangnum
120\.
::

::gatha1
Etha gaṇhatha bandhatha chaṭṭetha ceṭakaṃ imaṃ,
::

::gathalast
Manussakalale jāto kimihanti na maññati.
::

::hangnum
121\.
::

::gatha1
Jalantaṃ navavidhaṃ vassaṃ vassāpeti anappakaṃ,
::

::gathalast
Dhūmandhakāraṃ katvāna pātesi asinaṃ bahuṃ.
::

::hangnum
122\.
::

::gatha1
Cakkāvudhaṃ khipento pi nāsakkhi kiñci kātave,
::

::gathalast
Gahetabbaṃ hi gahaṇaṃ apassanto itibravi.
::

::hangnum
123\.
::

::gatha1
Siddhattha kasmā āsi nu āsane mama santake,
::

::gathalast
Uṭṭhehi āsanā no ce phālemi hadayaṃ tava.
::

::hangnum
124\.
::

::gatha1
Sapādamūle kīḷantaṃ passanto taruṇaṃ sutaṃ,
::

::gathalast
Pitā vudikkhi taṃ māraṃ mettāyanto dayaparo.
::

::hangnum
125\.
::

::gatha1
Tadā so asambhivācaṃ sīhanādaṃ nadī muni,
::

::gathalast
Na jānāti sayaṃ mayhaṃ dāsabhāvapiyaṃ khaḷo.
::

::hangnum
126\.
::

::gatha1
Yena kenaci kammena jāto devapure vare,
::

::gathalast
Sakaṃ gatiṃ ajānanto lokajeṭṭhoti maññati.
::

::hangnum
127\.
::

::gatha1
Anantalokakhātumhi sattānaṃ hi kataṃ subhaṃ,
::

::gathalast
Mayhekapāramiyā pi kalaṃ nagghati soḷasiṃ.
::

::hangnum
128\.
::

::gatha1
Tiracchāno saso hutvā disvā yācakamāgataṃ,
::

::gathalast
Pacitvāna sakaṃ maṃsaṃ patiioggimhi dātave.
::

::hangnum
129\.
::

::gatha1
Evaṃ anantakālesu kataṃ dukkarakārikaṃ,
::

::gathalast
Ko hi nāma kareyyañño anummatto sacetano.
::

::hangnum
130\.
::

::gatha1
Evaṃ anantapuññehi siddhaṃ dehamimaṃ pana,
::

::gathalast
Yathābhutaṃ ajānanto manussosī ti maññati.
::

::hangnum
131\.
::

::gatha1
Nāhaṃ manussomanusso na brahmā na ca devatā,
::

::gathalast
Jarāmaraṇaṃ lokassa dassetuṃ panidhāgato.
::

::hangnum
132\.
::

::gatha1
Anupalitto lokena jātonantajino ahaṃ,
::

::gathalast
Buddho bodhitale hutvā tāremi janataṃ bahuṃ.
::

::hangnum
133\.
::

::gatha1
Samantā dhajinaṃ disvā yuddhaṃ māraṃ savāhanaṃ,
::

::gathalast
Yuddhāya paccugacchāmi mā maṃ ṭhānā acāvayi.
::

::hangnum
134\.
::

::gatha1
Yante taṃ nappasahati senaṃ loko sadevako,
::

::gathalast
Tante paññāya gacchāmi āmaṃ pattaṃ va asmanā.
::

::hangnum
135\.
::

::gatha1
Icchanto sāsape gabbhe caṅkamāmi ito cito,
::

::gathalast
Icchanto lokadhātumhi attabhāvena chādayi.
::

::hangnum
136\.
::

::gatha1
Ete sabbe gahetvāna cuṇṇetuṃ accharāyapi,
::

::gathalast
Atthi thāmaṃ balaṃ mayhaṃ pāṇaghāto na vaṭṭati.
::

::hangnum
137\.
::

::gatha1
Imassa gaṇḍuppādassa āyudhena balena kiṃ,
::

::gathalast
Mayhaṃ hi tena pāpena sallāpo pi na yujjati.
::

::hangnum
138\.
::

::gatha1
Pallaṅkaṃ mama bhāvāya kimatthaññena sakkhinā,
::

::gathalast
Kampitā maddiyā dānā sakkhi hoti ayaṃ mahī.
::

::hangnum
139\.
::

::gatha1
Iti vatvā dakkhiṇaṃ bāhuṃ pathaviyā paṇamayi,
::

::gathalast
Tadā kampittha pathavī mahāghoso ajāyatha.
::

::hangnum
140\.
::

::gatha1
Pathavīghosena ākāse gajjanto asani phali,
::

::gathalast
Tasmiṃ majjhe gato māro sapariso bhayatajjito.
::

::hangnum
141\.
::

::gatha1
Mahāvātasamuddhatabhasmaṃ va vikiriyyatha,
::

::gathalast
Mahāghoso ajāyittha siddhatassa jayo iti.
::

### Abhisambodhidīpanīgāthā

::hangnum
142\.
::

::gatha1
Purato gacchati cando rajatacakkaṃ va ambare,
::

::gathalast
Sahassaraṃsi suriyo pacchimenupagacchati.
::

::hangnum
143\.
::

::gatha1
Majjhe bodhidumacchatte pallaṅke apparājite,
::

::gathalast
Pallaṅkena nisīditvā dhammaṃ sammasate muni.
::

::hangnum
144\.
::

::gatha1
Sakko tasmiṃ khaṇe saṅkhaṃ dhamanto abhidhāvati,
::

::gathalast
Brahmā tiyojanaṃ chattaṃ dhāreti munimuddhani.
::

::hangnum
145\.
::

::gatha1
Maṇitālavaṇṭaṃ tusīto suyāmo vāḷabījaniṃ,
::

::gathalast
Nānāmaṅgalabhaṇḍāni gahito sesadevatā.
::

::hangnum
146\.
::

::gatha1
Evaṃ dasasahassamhi sakko brahmā ca devatā,
::

::gathalast
Saṅkhādīnī dhamantā ca cakkavāḷamhi pūrayuṃ.
::

::hangnum
147\.
::

::gatha1
Maṅgalāni gahetvāna tiṭṭhanti kāci devatā,
::

::gathalast
Dhajamāla gahetvāna tathā puṇṇaghaṭādayo.
::

::hangnum
148\.
::

::gatha1
Tattha naccanti gāyanti seḷenti vādayanti ca,
::

::gathalast
Devā dasasahassamhi tuṭṭhahaṭṭhā pamoditā.
::

::hangnum
149\.
::

::gatha1
Dhammāmatarasassādaṃ labhissāmassa santike,
::

::gathalast
Nayanāmatarasassādaṃ pāṭihāriyañca passituṃ.
::

::hangnum
150\.
::

::gatha1
Jāramaraṇakantārā sokopāyāsasallato,
::

::gathalast
Mocesi kāmapāsamhā desento amataṃ padaṃ.
::

::hangnum
151\.
::

::gatha1
Iti tuṭṭhehi devehi pūjiyanto narāsabho,
::

::gathalast
Kiñci pūjaṃ acintento cintento dhammamuttamaṃ.
::

::hangnum
152\.
::

::gatha1
Sabbatthasādhito santo siddhattho apparājito,
::

::gathalast
Cakkavāḷasilāsāṇipākārehi manorame.
::

::hangnum
153\.
::

::gatha1
Tārāmaṇikhacitākāsavitāne candadīpake,
::

::gathalast
Mānāratamapajjote mālāgandhādipūjite.
::

::hangnum
154\.
::

::gatha1
Dibbehi chaṇabherīhi ghuṭṭhe maṅgalagītiyā,
::

::gathalast
Cakkavāḷe suppāsāde bodhimaṇḍamahātale.
::

::hangnum
155\.
::

::gatha1
Bodhirukkhamaṇicchatte pallaṅke apparājite,
::

::gathalast
Nissinno paṭhame yāme purimaṃ jātimanussari.
::

::hangnum
156\.
::

::gatha1
Namarūpāmanuppatti sudiṭṭhā hoti tenidhā,
::

::gathalast
Sakkātadiṭṭhi tenassa pahīnā hoti sabbaso.
::

::hangnum
157\.
::

::gatha1
Tato hi dutiye yāme yathāyammupage sari,
::

::gathalast
Sudiṭṭhaṃ hoti tenassa kammaklesehi sambhavaṃ.
::

::hangnum
158\.
::

::gatha1
Kaṅkhāvitaraṇī nāma ñāṇantaṃ samupāgataṃ,
::

::gathalast
Tenasesa pahīyittha kaṅkhā soḷasadhā ṭhitā.
::

::hangnum
159\.
::

::gatha1
Tato so tatiye yāme dvādasaṅge asesato,
::

::gathalast
So paṭiccasamuppāde ñāṇamotārayī muni.
::

::hangnum
160\.
::

::gatha1
Avijjavādyānulomena jarādipaṭilomato,
::

::gathalast
Sammasanto yathābhūtaṃ ñāṇadassanamāgami.
::

::hangnum
161\.
::

::gatha1
Kappakoṭisatenāpi appameyyesu jātisu,
::

::gathalast
Lobhaṃ asesadānena vināsento punappunaṃ.
::

::hangnum
162\.
::

::gatha1
Sīlena khantimettāya kokhadosaṃ nivāresi,
::

::gathalast
Paññāya mohaṃ chetvāna micchādiṭṭhi tatheva ca.
::

::hangnum
163\.
::

::gatha1
Garūpasevanādīhi vicikicchaṃ vinodayaṃ,
::

::gathalast
Mānuddhaccaṃ vinodento kule jeṭṭhopacāyinā.
::

::hangnum
164\.
::

::gatha1
Nekkhammena vināsento kāmarāgaṃ punappunaṃ,
::

::gathalast
Saccena visaṃvādaṃ kosajjaṃ vīriyena ca.
::

::hangnum
165\.
::

::gatha1
Evaṃ dānādinā taṃ taṃ kilesaṅgaṃ vinodayaṃ,
::

::gathalast
Suvaḍḍhitā mahāpaññā kathaṃ santiṃ na rūhati.
::

::hangnum
166\.
::

::gatha1
Sudukkaraṃ karitvāna dānādipaccayaṃ pure,
::

::gathalast
Na kiñci bhavasampattiṃ patthesi bodhimuttamaṃ.
::

::hangnum
167\.
::

::gatha1
Paṇidhānamhā paṭṭhāya kataṃ puññañca patthanaṃ,
::

::gathalast
Ekkattha dāni sampattiṃ deti bodhiṃ asaṃsayaṃ.
::

::hangnum
168\.
::

::gatha1
Tato so sabbasaṅkhāre aniccadukkhanattato,
::

::gathalast
Sammasantonulomena nibbānaṃ samupāgami.
::

::hangnum
169\.
::

::gatha1
Savāsane kilese so jhāpentonumattaṃ pi ca,
::

::gathalast
Arahattappattiyā suddho buddho bodhitale ahu.
::

::hangnum
170\.
::

::gatha1
Patto vimettiṃ varasetachattaṃ,
::

::gatha2
So pītivegena udānudīrayi;
::

::gatha3
Chetvāna māre vijitārisaṅgho,
::

::gathalast
Tibuddhakhettekadivākaro ahu.
::

::hangnum
171\.
::

::gatha1
Rājādhirājā varamevamāsi,
::

::gatha2
Tichattadhāri varadhammarājā;
::

::gatha3
Mahāsahassaṃ pi ca lokadhātuṃ,
::

::gathalast
Sarena viññāpayituṃ samattho.
::

::hangnum
172\.
::

::gatha1
Buddho lokāloke loke,
::

::gatha2
Jāto satto konummatto;
::

::gatha3
Suddhaṃ buddhaṃ oghā tiṇṇaṃ,
::

::gathalast
Saddho pañño ko no vande.
::

::hangnum
173\.
::

::gatha1
Bhajitaṃ cajitaṃ pavanaṃ bhavanaṃ,
::

::gatha2
Jahitaṃ gahitaṃ samalaṃ amalaṃ;
::

::gatha3
Sugataṃ agataṃ sugatiṃ agatiṃ,
::

::gathalast
Namitaṃ amitaṃ namatiṃ sumatiṃ.
::

### Dhammacakkapavattanadīpanīgāthā

::hangnum
174\.
::

::gatha1
Sammāsambodhiñānaṃ hatasakalamalaṃ suddhato cātisuddhaṃ,
::

::gatha2
Addhā laddhā suladdhaṃ vatamiti satataṃ cintayanto subodhiṃ;
::

::gatha3
Sattāhaṃ sattamevaṃ vividhaphalasukhaṃ vitināmesi kālaṃ,
::

::gathalast
Brahmenāyācito so isipatanavane vattayī dhammacakkaṃ.
::

### Pāṭihāriyadīpanīgāthā

::hangnum
175\.
::

::gatha1
Brahmassa saddaṃ karavīkabhāṇiṃ,
::

::gatha2
Yathicchitaṃ sāvayituṃ samatthaṃ;
::

::gatha3
Saccaṃ piyaṃ bhūtahitaṃ vadantaṃ,
::

::gathalast
Na pūjaye ko hi naro sacetano.
::

::hangnum
176\.
::

::gatha1
Iddhi ca ādesanānusāsanī,
::

::gatha2
Pāṭihīre bhagavā vasī ahu;
::

::gatha3
Katvāna accherasupāṭihīraṃ,
::

::gathalast
Desesi dhammaṃ anukampimaṃ pajaṃ.
::

### Navaguṇadīpanīgāthā

::hangnum
177\.
::

::gatha1
Evaṃ hi buddhattamupāgato so,
::

::gatha2
Desesi dhammaṃ sanarāmarānaṃ;
::

::gatha3
Nānānayehībhisamesi satte,
::

::gathalast
Tasmā hi jhāto tibhavesu nātho.
::

::hangnum
178\.
::

::gatha1
Addhā laddhā dhammālokaṃ,
::

::gatha2
Diṭṭhā pattā ñātā saccaṃ;
::

::gatha3
Tiññārāgādosamohā,
::

::gathalast
Thomesuṃ te devā brahmā.
::

::hangnum
179\.
::

::gatha1
Munirājavaro nararājavaro,
::

::gatha2
Dividevavaro sucibrahmavaro;
::

::gatha3
Sakapāpaharo parapāpaharo,
::

::gathalast
Sakavuḍḍhikaro paravuḍḍhikaro.
::

::hangnum
180\.
::

::gatha1
Sanarāmarubrahmagaṇebhi rutā,
::

::gatha2
Arahādiguṇā vipulā vimalā;
::

::gatha3
Navadhā vasudhāgagaṇe,
::

::gathalast
Sakale tidive tibhave visaṭā.
::

::hangnum
181\.
::

::gatha1
Ye pissa te bhagavato ca acintiyādī,
::

::gatha2
Suddhātisuddhatarabuddhaguṇā hi sabbe;
::

::gatha3
Saṅkhepato navavidhesu padesu khittā,
::

::gathalast
Vakkhāmi dāni arahādiguṇe ahaṃ pi.
::

::hangnum
182\.
::

::gatha1
Yo cīdha jāto arahaṃ nirāso,
::

::gatha2
Sammābhisambuddhasamantacakkhu;
::

::gatha3
Sampannavijjācaraṇoghatiṇṇo,
::

::gathalast
Sammāgato so sugato gato va.
::

::hangnum
183\.
::

::gatha1
Avedi so lokamimaṃ parañca,
::

::gatha2
Amuttaro sārathidammasatte;
::

::gatha3
Sadevakānaṃ varasatthukiccaṃ,
::

::gathalast
Akāsi buddho bhagavā visuddho.
::

### Guṇadīpanīgāthā

::hangnum
184\.
::

::gatha1
Na tassa adiṭṭhanamidhatthi kiñci,
::

::gatha2
Ato aviññātamajānitabbaṃ;
::

::gatha3
Sabbaṃ abhiññāsi yadatthi ñeyyaṃ,
::

::gathalast
Tathāgato tena samantacakkhu.
::

::hangnum
185\.
::

::gatha1
Iti mahitamanantākittisambhārasāraṃ,
::

::gatha2
Sakaladasasahassīlokadhātumhi niccaṃ;
::

::gatha3
Upacitasubhahetupayutānantakālaṃ,
::

::gathalast
Tadiha sugatabodhisādhukaṃ cintanīyaṃ;
::

::hangnum
186\.
::

::gatha1
Takkabyākaraṇañca dhammavinayaṃ sutvā pi yo paññavā,
::

::gatha2
Tenāyaṃ sucisārabhūtavacanaṃ viññāyate kevalaṃ;
::

::gathalast
Hetuñcāpi phalena tena saphalaṃ sampassamāno tato bodhiṃ saddahateva tassa mahatāvāyamato sambhavaṃ.
::

::hangnum
187\.
::

::gatha1
Yo saddahanto pana tassa bodhiṃ,
::

::gatha2
Vuttānusārena guṇerahādī;
::

::gatha3
Katheti cintenti ca so muhuttaṃ,
::

::gathalast
Ohāya pāpāni upeti santiṃ.
::

::hangnum
188\.
::

::gatha1
Saddheyyā te cinteyyā te,
::

::gatha2
Vandeyyā te pūjeyyāte;
::

::gatha3
Buddholokāloke loke,
::

::gathalast
Jāte netaṃ patthentena.
::

### Pūjānidhānadīpanīgāthā

::hangnum
189\.
::

::gatha1
Tasamā hi jātovarakamhi tassa,
::

::gatha2
Āyattake maṅgalacakkavāḷe;
::

::gatha3
Bhūtehi vatthūhi manoramehi,
::

::gathalast
Pūjemi taṃ pūjitpūjitaṃ pure.
::

::hangnum
190\.
::

::gatha1
Sohaṃ ajja panetasmiṃ cakkavāḷamhi pupphite,
::

::gathalast
Thalaje jalaje vāpi sugandhe ca agandhake.
::

::hangnum
191\.
::

::gatha1
Manussesu anekattha taḷākuyyānavāpisu,
::

::gathalast
Pavane himavantasmiṃ tattha satta mahāsare.
::

::hangnum
192\.
::

::gatha1
Parittadīpe dvisahasse mahādīpe supupphite,
::

::gathalast
Sattaparibhaṇḍaselesu sinerupabbatuttame.
::

::hangnum
193\.
::

::gatha1
Kumuduppalakādīni nāgānaṃ bhavanesupi,
::

::gathalast
Pāṭalādīni pupphāni asurānaṃ hi ālaye.
::

::hangnum
194\.
::

::gatha1
Koviḷārādikāni tu devatānaṃ hi ālaye,
::

::gathalast
Evamādī anekattha pupphite dharaṇīruhe.
::

::hangnum
195\.
::

::gatha1
Campakā salalā nimbā nāgapunnāgaketakā,
::

::gathalast
Vassikā mallikā sālā koviḷārā ca pāṭali.
::

::hangnum
196\.
::

::gatha1
Indīvarā asokā ca kaṇikārā ca makulā,
::

::gathalast
Padumā puṇḍarikā ca sogandhikumuduppalā.
::

::hangnum
197\.
::

::gatha1
Ete caññe ca rukkhā ca valliyo cāpi pupphitā,
::

::gathalast
Sugandhā sukhasamphassā nānāvaṇṇanibhā subhā.
::

::hangnum
198\.
::

::gatha1
Vicitrā nīlānekāni pītā lohitakāni ca,
::

::gathalast
Kāḷā setā ca mañjaṭṭha nekavaṇṇā supupphitā.
::

::hangnum
199\.
::

::gatha1
Sobhate pabbate heṭṭhā sarehi vanarājihi,
::

::gathalast
Sandamānāhi gaṅgāhi himavā ratanākaro.
::

::hangnum
200\.
::

::gatha1
Pattakiñjakkhareṇūhi okiṇṇaṃ hoti taṃ vanaṃ,
::

::gathalast
Bhamarā pupphagandhehi samantā abhināditā.
::

::hangnum
201\.
::

::gatha1
Athetta sakuṇā santi dijā mañjussarā subhā,
::

::gathalast
Kūjantamupakūjanti utusampupphite dume.
::

::hangnum
202\.
::

::gatha1
Niccharānaṃ nipātena pabbatā abhināditā,
::

::gathalast
Pañcaṅgikāni tūriyāni dibbāni viya suyyare.
::

::hangnum
203\.
::

::gatha1
Tattha naccanti tasmiṃ jalantaggisikhūpamā,
::

::gathalast
Tasmiṃ hi kinnarā kiccaṃ padīpena karīyati.
::

::hangnum
205\.
::

::gatha1
Muttājālāva dissanti niccharānaṃ hi pātakā,
::

::gathalast
Pajjalantā va tiṭṭhanti maṇiveḷuriyādayo.
::

::hangnum
206\.
::

::gatha1
Kāḷānusāri taggaraṃ kappūraṃ haricandanaṃ,
::

::gathalast
Sakuṇānaṃ hi saddena mayūrānaṃ hi kekayā.
::

::hangnum
207\.
::

::gatha1
Bhamarānaṃ hi ninnādā koñcanādena hatthinaṃ,
::

::gathalast
Vijambhitena vāḷānaṃ kinnarānaṃ hi gītiyā;
::

::hangnum
208\.
::

::gatha1
Pabbatānaṃ hi obhāsā maṇīnaṃ jotiyāpi ca,
::

::gatha2
Vicitrabbhavitānehi dumānaṃ pupphadhūpiyā;
::

::gathalast
Evaṃ sabbaṅgasampannaṃ kiṃ siyā nandanaṃ vanaṃ.
::

::hangnum
209\.
::

::gatha1
Evaṃ susamphullavanaṃ hi yaṃ yaṃ,
::

::gatha2
Tahiṃ tahiṃ pupphitapupphitaṃ subhaṃ;
::

::gatha3
Mālaṃ susaddañca manuññagandhaṃ,
::

::gathalast
Pūjemi taṃ pūjitapūjitaṃ purā.
::

::hangnum
210\.
::

::gatha1
Nāgaloke manusse ca deve brahme ca yaṃ siyā,
::

::gathalast
Sāmuddikaṃ bhūmigataṃ ākāsaṭṭhañca yaṃ dhamaṃ.
::

::hangnum
211\.
::

::gatha1
Rajataṃ jātarūpañca muttā veḷuriyā maṇi,
::

::gathalast
Masāragallaṃ phalikaṃ lohitaṅgaṃ pavāḷakaṃ.
::

::hangnum
212\.
::

::gatha1
Yo so anantakappesu pūretvā dasapāramī,
::

::gathalast
Buddho bodhesi sattānaṃ tassa pūjemi taṃ dhanaṃ.
::

::hangnum
213\.
::

::gatha1
Khomaṃ koseyyaṃ kappāsaṃ sāṇaṃ bhaṅgañca kambalaṃ,
::

::gathalast
Dukūlāni ca dibbāni dussāni vividhāni te.
::

::hangnum
214\.
::

::gatha1
Anantavatthadānena hirottappādisaṃvaraṃ,
::

::gathalast
Yassa siddhaṃ siyā tassa dussāni pujayāmahaṃ.
::

::hangnum
215\.
::

::gatha1
Pavane jātarukkhānaṃ nānāphalarasuttamaṃ,
::

::gathalast
Ambā kapiṭṭhā pansā cocamocādinappakā.
::

::hangnum
216\.
::

::gatha1
Tasmiṃ gandharasaṃ ojaṃ buddhaseṭṭhassa pūjitaṃ,
::

::gathalast
Vandāmi sirasā niccaṃ vippasannena cetasā.
::

::hangnum
217\.
::

::gatha1
Pūjemi paṭhamaṃ tassa paṇidhānaṃ acintiyaṃ,
::

::gathalast
Cakkavāḷamhi sabbehi vijjamānehi vatthuhi.
::

::hangnum
218\.
::

::gatha1
Dasannaṃ pāramīnantu pūritaṭṭhānamuttamaṃ,
::

::gathalast
Tato sālavane ramme jātaṭṭhānaṃ carimakaṃ.
::

::hangnum
219\.
::

::gatha1
Chabbasāni padhānasmiṃ karaṇaṃ dukkarakārikaṃ,
::

::gathalast
Apparājitapallaṅkaṃ buddhaṃ buddhaguṇaṃ name.
::

::hangnum
220\.
::

::gatha1
Cuddasa buddhañāṇāni aṭṭharsa āveṇikaṃ,
::

::gathalast
Pūjemi dasabalañāṇaṃ catuvesārajjamuttamaṃ.
::

::hangnum
221\.
::

::gatha1
Āsayānusayañāṇaṃ indriyānaṃ paroparaṃ,
::

::gathalast
Yamakapāṭihīrañca ñāṇaṃ sabbaññutaṃ pi ca.
::

::hangnum
222\.
::

::gatha1
Mahākaruṇāpattiñāṇaṃ anāvaraṇmiti ca,
::

::gathalast
Cha asādhāraṇānete ñatvāna pūjayāmahaṃ.
::

::hangnum
223\.
::

::gatha1
Tato ca sattasattāhe dhammasammasitaṃ name,
::

::gathalast
Brahmunā yācitaṭṭhānaṃ dhammaṃ desayituṃ varaṃ.
::

::hangnum
224\.
::

::gatha1
Isipatane migadāye dhammacakkapavattanaṃ,
::

::gathalast
Tato veḷuvanārāme vasitaṭhānañca pūjaye.
::

::hangnum
225\.
::

::gatha1
Tato jetavanaṃ rammaṃ ciravutthaṃ mahesinā,
::

::gathalast
Asādhāraṇamaññesaṃ yamakapāṭihariyaṃ.
::

::hangnum
226\.
::

::gatha1
Pāricchattakamūlamhi abhidhammañca desanaṃ,
::

::gathalast
Saṅkassanagaradvāre devorohaṇakaṃ pi ca.
::

::hangnum
227\.
::

::gatha1
Tato ca himavantasmiṃ mahāsamayadesanaṃ,
::

::gathalast
Vuttānetāni ṭhānāni natvāna pujayāmahaṃ.
::

::hangnum
228\.
::

::gatha1
Caturāsītisahassehi dhammakkhandhehi saṅgahaṃ,
::

::gathalast
Piṭakattayaṃ yathāvuttavidhinā pūjayāmahaṃ.
::

::hangnum
229\.
::

::gatha1
Mārassa attano āyusaṅkhārosajjanaṃ name,
::

::gathalast
Kusinārāya mallānaṃ yamakasālamantare.
::

::hangnum
230\.
::

::gatha1
Paṇidhānamhi paṭṭhāya kataṃ kiccaṃ asesato,
::

::gathalast
Niṭṭhapetvāna so sabbaṃ parinibbāyināsavo.
::

::hangnum
231\.
::

::gatha1
Evaṃ nibbāyamānassa katakiccassa tādino,
::

::gathalast
Ciragatā mahākaruṇā na nibbāyittha kiñcipi.
::

::hangnum
232\.
::

::gatha1
Svāyaṃ dhammo vinayo ca desito sādhukaṃ mayā,
::

::gathalast
Mamaccayena so satthā dhātu cāpi sarīrajā.
::

::hangnum
233\.
::

::gatha1
Apparājitapallaṅkaṃ bodhirukkhañca uttamaṃ,
::

::gathalast
Mamaccayena satthā ti anujāni mahāmuni.
::

::hangnum
234\.
::

::gatha1
Mama ṭhane ṭhapetvāna dhātubodhiñca pūjitaṃ,
::

::gathalast
Anujānāmi tumhākaṃ sādhanatthaṃ sivañjasaṃ.
::

::hangnum
235\.
::

::gatha1
Tasmā hi tassa saddhammaṃ uggaṇhitvā yathātathaṃ,
::

::gathalast
Yo deseti sambuddho ti natvāna pūjayāmahaṃ.
::

::hangnum
236\.
::

::gatha1
Tasmā sāsapamattaṃ pi jinadhātuṃ asesiya,
::

::gathalast
Vitthinnacakkavāḷamhi natvāna pūjayāmahaṃ.
::

::hangnum
237\.
::

::gatha1
Paramparābhatānaṃ hi imamhā boddhirukkhato,
::

::gathalast
Sabbesaṃ bodhirukkhānaṃ natvāna pūjayāmahaṃ.
::

::hangnum
238\.
::

::gatha1
Yaṃ yaṃ paribhuñji bhagavā pattacīvaramādikaṃ,
::

::gathalast
Sabbaṃ paribhogadhātuṃ natvāna pūjayāmahaṃ.
::

::hangnum
239\.
::

::gatha1
Yattha katthaci sayito āsinno caṅkamepi vā,
::

::gathalast
Pādalañchankaṃ katvā ṭhito natvāna pūjaye.
::

::hangnum
240\.
::

::gatha1
Na sañjānanti ye buddhaṃ evarūpo ti ñātve,
::

::gathalast
Kataṃ taṃ paṭimaṃ sabbaṃ natvāna pūjayāmahaṃ.
::

::hangnum
241\.
::

::gatha1
Evaṃ buddhañca dhammañca saṅghañca anuttaraṃ,
::

::gathalast
Cakkavāḷamhi sabbehi vatthūhi pūjayāmahaṃ.
::

### Patthanādīpanīgāthā

::hangnum
242\.
::

::gatha1
Asmiṃ ca pubbepi ca attabhāve,
::

::gatha2
Sabbehi puññehi mayā katehi;
::

::gatha3
Pūjāvidhānehi ca saññamehi,
::

::gathalast
Bhave bhave pemaniyo bhaveyyaṃ.
::

::hangnum
243\.
::

::gatha1
Saddhā hirottappabahussutattaṃ,
::

::gatha2
Parakkamo ceva satissamādhi;
::

::gatha3
Nibbedhabhāgī vajirūpamāti,
::

::gathalast
Paññā ca me sijjhatu yāva bodhiṃ.
::

::hangnum
244\.
::

::gatha1
Rāgañca dosañca pahāya mohaṃ,
::

::gatha2
Diṭṭhiñca mānaṃ vicikicchitañca;
::

::gatha3
Macchereissāmalavippahīno,
::

::gathalast
Anuddhato accapalo bhaveyyaṃ.
::

::hangnum
245\.
::

::gatha1
Bhaveyyahaṃ kenaci nappaseyho,
::

::gatha2
Bhogo ca dinnehi paṭehi;
::

::gatha3
Bhogo ca kāyo ca mamesa laddho,
::

::gathalast
Parūpakārāya bhaveyyaṃ nūna.
::

::hangnum
246\.
::

::gatha1
Dhammenā mālāpitaro bhareyyaṃ,
::

::gatha2
Vuḍḍhapacāyī ca bahūpakārī;
::

::gatha3
Ñātīsu mittesu sapattakesu,
::

::gathalast
Vuḍḍhiṃ kareyyaṃ hitamattano ca.
::

::hangnum
247\.
::

::gatha1
Metteyyanāthaṃ upasaṅkamitvā,
::

::gatha2
Tassattabhāvaṃ abhipūjayitvā;
::

::gatha3
Laddhāna veyyākaraṇaṃ anūnaṃ,
::

::gathalast
Buddho ayaṃ hessatināgatesu.
::

::hangnum
248\.
::

::gatha1
Lokena kenāpi anupalitto,
::

::gatha2
Dāne rato sīlaguṇe susāṇṭhito;
::

::gatha3
Nekkhammabhāgi varañāṇalābhī,
::

::gathalast
Bhaveyyahaṃ thāmabalupapanno.
::

::hangnum
249\.
::

::gatha1
Sīsaṃ samaṃsamaṃ mama hatthapāde,
::

::gatha2
Saṃchinadamānepi kareyyakhantiṃ;
::

::gatha3
Sacce ṭhito kālumadhiṭṭhite va,
::

::gathalast
Mettāyupekkhāya yuto bhaveyyaṃ.
::

::hangnum
250\.
::

::gatha1
Mahāpariccāgaṃ katvā pañca,
::

::gatha2
Sambodhimaggaṃ avirādhayanto;
::

::gatha3
Chetvā kilese citapañcamāro,
::

::gathalast
Buddho bhavissāmi anāgatesu.
::
