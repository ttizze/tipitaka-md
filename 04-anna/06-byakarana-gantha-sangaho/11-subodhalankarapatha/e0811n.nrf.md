::centre
Namo tassa bhagavato arahato sammāsambuddhassa
::

## Subodhālaṅkāro

### 1. Dosāvabodha-paṭhamapariccheda

#### Ratanattayappaṇāma

::hangnum
1\.
::

::gatha1
Munindavadanambhoja, gabbhasambhavasundarī;
::

::gathalast
Saraṇaṃ pāṇinaṃ vāṇī, mayhaṃ pīṇayataṃ manaṃ.
::

#### Nimitta

::hangnum
2\.
::

::gatha1
**Rāma, sammā’**dya’laṅkārā, santi santo purātanā;
::

::gathalast
Tathāpi tu vaḷañjenti, suddhamāgadhikā na te.
::

#### Abhidhānādikaṃ

::hangnum
3\.
::

::gatha1
Tenā’pi nāma toseyya, mete laṅkāravajjite;
::

::gathalast
Anurūpenā’laṅkāre, ne’sa meso parissamo.
::

::hangnum
4\.
::

::gatha1
Yesaṃ na sañcitā paññā, nekasatthantaro’citā;
::

::gathalast
Sammoha’bbhāhatā ve’te, nāvabujjhanti kiñcipi.
::

::hangnum
5\.
::

::gatha1
Kiṃ tehi pādasussūsā, yesaṃ natthi garūni’ha;
::

::gathalast
Ye tappādarajokiṇṇā, te’va sādhū vivekino.
::

::hangnum
6\.
::

::gatha1
**Kabba, nāṭaka**nikkhitta, nettacittā kavijjanā;
::

::gathalast
Yaṃkiñci racayante’taṃ, na vimhayakaraṃ paraṃ.
::

::hangnum
7\.
::

::gatha1
Teye’va paṭibhāvento, so’va bandho savimhayo;
::

::gathalast
Yena tosenti viññū ye, tattha pya’vihitā’darā.
::

::hangnum
8\.
::

::gatha1
**Bandho** {pb:M:0.0156} ca nāma sadda,tthā, sahitā dosavajjitā;
::

::gathalast
**Pajja gajja vimissānaṃ,** bhedenā’yaṃ tidhā bhave.
::

::hangnum
9\.
::

::gatha1
**Nibandho** cā’**nibandho** ca, puna dvidhā niruppate;
::

::gathalast
Taṃ tu pāpentya’laṅkārā, vindanīyatarattanaṃ.
::

::hangnum
10\.
::

::gatha1
Anavajjaṃ mukhambhoja {note:‘‘ambhoja’’nti padaṃ pāḷiyaṃ natthi, vārijavācakaṃ, sakkaṭaganthato anītaṃ}, manavajjā ca bhāratī;
::

::gathalast
Alaṅkatā’va sobhante, kiṃ nu te nira’laṅkatā?
::

::hangnum
11\.
::

::gatha1
Vinā garūpadesaṃ taṃ, bālo’laṅkattu micchati;
::

::gathalast
Sampāpuṇe na viññūhi, hassabhāvaṃ kathaṃ nu so?
::

::hangnum
12\.
::

::gatha1
Ganthopi kavivācāna, malaṅkāra’ppakāsako;
::

::gathalast
Yāti tabbacanīyattaṃ, ta’bbohārū’pacārato.
::

::hangnum
13\.
::

::gatha1
Dvippakārā alaṅkārā, tattha **sadda, ttha**bhedato;
::

::gathalast
Saddatthā **bandha**nāmā’va, taṃsajjita tadāvali.
::

::hangnum
14\.
::

::gatha1
Guṇālaṅkārasaṃyuttā, api dosalava’ṅkitā;
::

::gathalast
Pasaṃsiyā na viññūhi, sā kaññā viya tādisī.
::

::hangnum
15\.
::

::gatha1
Tena dosanirāso’va, mahussāhena sādhiyo;
::

::gathalast
Niddosā sabbathā sā’yaṃ, saguṇā na bhaveyya kiṃ?
::

::hangnum
16\.
::

::gatha1
Sā’laṅkāraviyuttā’pi, guṇayuttā manoharā;
::

::gathalast
Niddosā dosarahitā, guṇayuttā vadhū viya.
::

::hangnum
17\.
::

::gatha1
**Pade vākye tadatthe** ca, dosā ye vividhā matā;
::

::gathalast
So’dāharaṇa metesaṃ, lakkhaṇaṃ kathayāmya’haṃ.
::

#### Padadosa uddesa

::hangnum
18\.
::

::gatha1
Viruddhatthantarā, jhattha, kiliṭṭhāni, virodhi ca;
::

::gathalast
Neyyaṃ, visesanāpekkhaṃ, hīnatthaka manatthakaṃ.
::

#### Vākyadosa uddesa

::hangnum
19\.
::

::gatha1
Dosā padāna vākyāna, mekatthaṃ bhaggarītikaṃ;
::

::gatha2
Tathā byākiṇṇa gāmmāni, yatihīnaṃ kamaccutaṃ;
::

::gathalast
Ativutta mapetatthaṃ, sabandhapharusaṃ tathā.
::

#### Vākyatthadosauddesa

::hangnum
20\.
::

::gatha1
Apakkamo’{pb:M:0.0157}, cityahīnaṃ, bhaggarīti, sasaṃsayaṃ;
::

::gathalast
Gāmmaṃ duṭṭhālaṅkatīti, dosā vākyatthanissitā.
::

#### Padadosaniddesa

::hangnum
21\.
::

::gatha1
**Viruddhatthantaraṃ** tañhi, yassa’ññattho virujjhati;
::

::gathalast
Adhippete yathā megho, **visado** sukhaye janaṃ.
::

::hangnum
22\.
::

::gatha1
Visesya madhikaṃ yenā, **jhattha** metaṃ bhave yathā;
::

::gathalast
**Obhāsitā’sesadiso,** khajjoto’yaṃ virājate.
::

::hangnum
23\.
::

::gatha1
Yassa’tthā’vagamo dukkho, pakatyā’divibhāgato;
::

::gathalast
Kiliṭṭhaṃ taṃ yathā tāya, so’ya māliṅgyate **piyā.**
::

::hangnum
24\.
::

::gatha1
Yaṃ kiliṭṭhapadaṃ mandā, bhidheyyaṃ **yamakā**dikaṃ;
::

::gathalast
Kiliṭṭhapadadose’va, tampi anto karīyati.
::

::hangnum
25\.
::

::gatha1
Patītasaddaracitaṃ, siliṭṭhapadasandhikaṃ;
::

::gathalast
Pasādaguṇasaṃyuttaṃ, **yamakaṃ** mata medisaṃ.
::

::hangnum
26\.
::

::gatha1
**Abyapetaṃ byapeta’ñña,** māvuttā’nekavaṇṇajaṃ;
::

::gathalast
Yamakaṃ tañca pādāna, mādi, majjha, nta, gocaraṃ.
::

::centre
Abyapeta paṭhamapādādi yamakaṃ
::

::hangnum
27\.
::

::gatha1
Sujanā’sujanā sabbe, guṇenāpi vivekino;
::

::gathalast
Vivekaṃ na samāyanti, avivekijanantike.
::

::centre
Abyapeta paṭhama dutiya pādādi yamakaṃ
::

::hangnum
28\.
::

::gatha1
Kusalā’kusalā sabbe, pabalā’pabalā thavā;
::

::gatha2
No yātā yāva’hosittaṃ, sukhadukkhappadā siyuṃ;
::

::gathalast
Abyapeta paṭhama dutiya tatiyapādādi yamakaṃ.
::

::hangnum
29\.
::

::gatha1
Sādaraṃ sā daraṃ hantu, vihitā vihitā mayā;
::

::gathalast
Vandanā vandanāmāna, bhājane ratanattaye.
::

::centre
Abyapeta catukkapādādi yamakaṃ
::

::hangnum
30\.
::

::gatha1
Kamalaṃ ka’malaṃ kattuṃ, vanado vanado’mbaraṃ;
::

::gathalast
Sugato sugato lokaṃ, sahitaṃ sa hitaṃ karaṃ.
::

::hangnum
31\.
::

::gatha1
Abyapetādiyamaka{pb:M:0.0158}, sseso leso nidassito;
::

::gathalast
Ñeyyāni’māyeva disā, ya’ññāni yamakānipi.
::

::hangnum
32\.
::

::gatha1
Accantabahavo tesaṃ, bhedā sambhedayoniyo;
::

::gathalast
Tathāpi keci sukarā, keci accantadukkarā.
::

::hangnum
33\.
::

::gatha1
**Yamakaṃ** taṃ **pahelī** {note:paheḷi (ka.)} ca, nekantamadhurāni’ti;
::

::gathalast
Upekkhiyanti sabbāni, sissakhedabhayā mayā.
::

::hangnum
34\.
::

::gatha1
Desakālakalāloka, ñāyāgamavirodhi yaṃ;
::

::gathalast
Taṃ **virodhipadaṃ** ce’ta, mudāharaṇato phuṭaṃ.
::

::hangnum
35\.
::

::gatha1
Ya dappatīta mānīya, vattabbaṃ **neyya** māhu taṃ;
::

::gathalast
Yathā sabbāpi **dhavalā,** disā rocanti rattiyaṃ.
::

::hangnum
36\.
::

::gatha1
Nedisaṃ bahu maññanti, sabbe sabbattha viññuno;
::

::gathalast
Dullabhā’vagatī sadda, sāmatthiyavilaṅghinī.
::

::hangnum
37\.
::

::gatha1
Siyā **visesanāpekkhaṃ,** yaṃ taṃ patvā visesanaṃ;
::

::gathalast
Sātthakaṃ taṃ yathā taṃ so, bhiyyo passati **cakkhunā.**
::

::hangnum
38\.
::

::gatha1
Hīnaṃ kare visesyaṃ yaṃ, taṃ **hīnatthaṃ** bhave yathā;
::

::gathalast
**Nippabhī kata khajjoto,** samudeti divākaro.
::

::hangnum
39\.
::

::gatha1
Pādapūraṇamattaṃ yaṃ, **anattha**miti taṃ mataṃ;
::

::gathalast
Yathā **hi** vande buddhassa, pādapaṅkeruhaṃ **pi ca.**
::

#### Vākyadosa niddesa

::hangnum
40\.
::

::gatha1
Saddato atthato vuttaṃ, yattha bhiyyopi vuccati;
::

::gathalast
Ta **mekatthaṃ** yathā’**bhāti, vārido vārido ayaṃ.**
::

::centre
Yathā ca
::

::hangnum
41\.
::

::gatha1
Titthiyaṅkurabījāni, jahaṃ diṭṭhigatāni’ha;
::

::gathalast
Pasādeti pasanne’so, mahāmuni mahājane.
::

::hangnum
42\.
::

::gatha1
Āraddhakkamavicchedā, **bhaggarīti** bhave yathā;
::

::gathalast
**Kāpi paññā, kopi paguṇo, pakatīpi aho tava.**
::

::hangnum
43\.
::

::gatha1
Padānaṃ {pb:M:0.0159} dubbinikkhepā, byāmoho yattha jāyati;
::

::gathalast
Taṃ **byākiṇṇa**nti viññeyyaṃ, tadudāharaṇaṃ yathā.
::

::hangnum
44\.
::

::gatha1
**Bahuguṇe paṇamati, dujjanānaṃ pyayaṃ jano;**
::

::gathalast
**Hitaṃ pamudito niccaṃ, sugataṃ samanussaraṃ.**
::

::hangnum
45\.
::

::gatha1
Visiṭṭhavacanā’petaṃ, **gāmmaṃ’**tya’bhimataṃ yathā;
::

::gathalast
Kaññe kāmayamānaṃ maṃ, na kāmayasi kiṃnvi’daṃ?
::

::hangnum
46\.
::

::gatha1
Padasandhānato kiñci, duppatītikaraṃ bhave;
::

::gathalast
Tampi **gāmmaṃ** tya’bhimataṃ, yathā **yābhavato piyā.**
::

::hangnum
47\.
::

::gatha1
Vuttesu sūcite ṭṭhāne, padacchedo bhave yati;
::

::gathalast
Yaṃ tāya hīnaṃ taṃ vuttaṃ, **yatihīna**nti sā pana.
::

::hangnum
48\.
::

::gatha1
Yati **sabbatthapādante, vuttaḍḍhe** ca visesato;
::

::gathalast
Pubbāparānekavaṇṇa, **padamajjhe**pi katthaci.
::

::centre
Tatthodāharaṇapaccudāharaṇāni yathā
::

::hangnum
49\.
::

::gatha1
Taṃ name sirasā **cāmi, karavaṇṇaṃ** tathāgataṃ;
::

::gathalast
Sakalāpi disā **siñca, tiva** soṇṇarasehi yo.
::

::hangnum
50\.
::

::gatha1
Saro sandhimhi pubbanto, viya lope vibhattiyā;
::

::gathalast
Aññathā tva’ññathā tattha, yā’desādi parā’di’va.
::

::hangnum
51\.
::

::gatha1
**Cā**dī pubbapadantā’va, niccaṃ pubbapadassitā;
::

::gathalast
**Pā**dayo niccasambandhā, parādīva parena tu.
::

::centre
Sabbatthodāharaṇāni yathā
::

::hangnum
52\.
::

::gatha1
Name taṃ sirasā **sabbo, pamā’tītaṃ** tathāgataṃ;
::

::gathalast
Yassa lokaggataṃ **patta, sso’pamā** na hi yujjati.
::

::hangnum
53\.
::

::gatha1
Munindaṃ taṃ sadā **vandā, mya’nantamati** muttamaṃ;
::

::gathalast
Yassa **paññā ca mettā ca, nissīmā**ti vijambhati.
::

::centre
Cādipādīsu paccudāharaṇāni yathā
::

::hangnum
54\.
::

::gatha1
Mahāmettā **mahāpaññā, ca** yattha paramodayā;
::

::gathalast
Paṇamāmi jinaṃ taṃ **pa, varaṃ** varaguṇā’layaṃ.
::

::hangnum
55\.
::

::gatha1
Padatthakkamato muttaṃ, **kamaccuta** midaṃ yathā;
::

::gathalast
**Khettaṃ vā dehi gāmaṃ vā, desaṃ vā mama sobhanaṃ.**
::

::hangnum
56\.
::

::gatha1
Lokiyattha {pb:M:0.0160} matikkantaṃ, **ativuttaṃ** mataṃ yathā;
::

::gathalast
**Atisambādha mākāsa, metissā thanajambhane.**
::

::hangnum
57\.
::

::gatha1
Samudāyatthato’petaṃ, taṃ **apetatthakaṃ** yathā;
::

::gathalast
**Gāviputto balibaddho, tiṇaṃ khādī pivī jalaṃ.**
::

::hangnum
58\.
::

::gatha1
Bandhe pharusatā yattha, taṃ **bandhapharusaṃ** yathā;
::

::gathalast
**Kharā khilā parikkhīṇā, khette khittaṃ phalatya’laṃ.**
::

#### Vākyatthadosa niddesa

::hangnum
59\.
::

::gatha1
Ñeyyaṃ lakkhaṇa manvattha, vasenā’**pakkamādinaṃ;**
::

::gathalast
Udāharaṇa metesaṃ, dāni sandassayāmya’haṃ.
::

::centre
Tatthā’pakkamaṃ yathā
::

::hangnum
60\.
::

::gatha1
**Bhāvanā, dāna, sīlāni,** sammā sampāditāni’ha;
::

::gathalast
**Bhoga, saggādi, nibbāna,** sādhanāni na saṃsayo.
::

::centre
Ocityahīnaṃ yathā
::

::hangnum
61\.
::

::gatha1
**Pūjanīyataro loke, aha meko nirantaraṃ;**
::

::gathalast
**Mayekasmiṃ guṇā sabbe, yato samuditā ahuṃ.**
::

::centre
Yathā ca
::

::hangnum
62\.
::

::gatha1
**Yācito’haṃ kathaṃ nāma, na dajjāmya’pi jīvitaṃ;**
::

::gathalast
**Tathāpi puttadānena, vedhate hadayaṃ mama.**
::

::centre
Bhaggarīti yathā
::

::hangnum
63\.
::

::gatha1
**Itthīnaṃ dujjanāna**ñca, vissāso nopapajjate;
::

::gathalast
**Vise siṅgimhi nadiyaṃ, roge rājakulamhi** ca.
::

::centre
Sasaṃsayaṃ yathā
::

::hangnum
64\.
::

::gatha1
Munindacandimā loka, saralolavilocano;
::

::gathalast
Jano’ vakkantapantho’va, **go**padassanapīṇito.
::

::hangnum
65\.
::

::gatha1
Vākyatthato duppatīti, karaṃ **gāmmaṃ** mataṃ yathā;
::

::gathalast
Poso **vīriyavā** so’yaṃ, **paraṃ hantvā** na vissamī.
::

::hangnum
66\.
::

::gatha1
**Duṭṭhālaṅkaraṇaṃ** tetaṃ {note:tvethaṃ (?)}, yatthā’laṅkāradūsanaṃ;
::

::gathalast
Tassā’laṅkāraniddese, rūpa māvi bhavissati.
::

::hangnum
67\.
::

::gatha1
Kato’tra {pb:M:0.0161} saṅkhepanayā mayā’yaṃ,
::

::gatha2
Dosāna mesaṃ pavaro vibhāgo;
::

::gatha3
Eso’va’laṃ bodhayituṃ kavīnaṃ,
::

::gathalast
Tamatthi ce khedakaraṃ parampi.
::

::centre
Iti saṅgharakkhitamahāsāmiviracite subodhālaṅkāre
::

::centre
Dosāvabodho nāma
::

::centre
Paṭhamo paricchedo.
::

### 2. Dosaparihārāvabodha-dutiyapariccheda

::hangnum
68\.
::

::gatha1
Kadāci kavikosallā, virodho sakalo pya’yaṃ;
::

::gathalast
Dosasaṅkhya matikkamma, guṇavīthiṃ vigāhate.
::

::hangnum
69\.
::

::gatha1
Tena vuttavirodhāna, mavirodho yathā siyā;
::

::gathalast
Tathā dosaparihārā, vabodho dāni nīyate.
::

::centre
Tattha viruddhatthantarassa parihāro yathā
::

::hangnum
70\.
::

::gatha1
Vindantaṃ pākasālīnaṃ, sālīnaṃ dassanā sukhaṃ;
::

::gathalast
Taṃ kathaṃ nāma megho’yaṃ, **visado** sukhaye janaṃ?
::

::centre
Yathā vā
::

::hangnum
71\.
::

::gatha1
**Vināyako**pi nāgo si, **gotamo**pi mahāmati;
::

::gathalast
**Paṇīto**pi rasā’peto, cittā me sāmi te gati.
::

::centre
Ajha’tthassa yathā
::

::hangnum
72\.
::

::gatha1
Kathaṃ tādiguṇābhāve, lokaṃ toseti dujjano?
::

::gathalast
**Obhāsitāsesadiso,** khajjoto nāma kiṃ bhave?
::

::hangnum
73\.
::

::gatha1
Pahelikāya {note:paheḷikāya (ka.)} māruḷhā, na hi duṭṭhā kiliṭṭhatā;
::

::gathalast
**Piyā** sukhā’liṅgitaṃ ka, māliṅgati nu no iti.
::

::hangnum
74\.
::

::gatha1
Yamake no payojeyya, kiliṭṭhapada micchite;
::

::gathalast
Tato yamaka maññaṃ tu, sabba metaṃmayaṃ viya.
::

::centre
Desavirodhino yathā
::

::hangnum
75\.
::

::gatha1
Bodhisattappabhāvena{pb:M:0.0162}, **thalepi jalajānya’huṃ;**
::

::gathalast
Nudantāni’va sucirā, vāsaklesaṃ tahiṃ jale.
::

::centre
Kālavirodhino yathā
::

::hangnum
76\.
::

::gatha1
Mahānubhāva pisuno, munino manda māruto;
::

::gathalast
**Sabbotukamayaṃ** vāyi, dhunanto **kusumaṃ** samaṃ.
::

::centre
Kalāvirodhino yathā
::

::hangnum
77\.
::

::gatha1
Nimuggamānaso buddha, guṇe pañcasikhassapi;
::

::gathalast
**Tantissara virodho** so, na sampīṇeti kaṃ janaṃ?
::

::centre
Lokavirodhino yathā
::

::hangnum
78\.
::

::gatha1
Gaṇaye cakkavāḷaṃ so, candanāyapi sītalaṃ;
::

::gathalast
Sambodhi satta hadayo, **paditta’ṅgārapūritaṃ.**
::

::centre
Ñāyavirodhino yathā
::

::hangnum
79\.
::

::gatha1
**Pariccattabhavo**pi tva, mupanītabhavo asi;
::

::gathalast
Acintyaguṇasārāya, namo te munipuṅgava.
::

::centre
Āgamavirodhino yathā
::

::hangnum
80\.
::

::gatha1
Nevā’lapati kenā’pi, **vacīviññattito** yati;
::

::gathalast
Sampajānamusāvādā, phuseyyā’pattidukkaṭaṃ.
::

::centre
Neyyassa yathā
::

::hangnum
81\.
::

::gatha1
Marīcicandanā’lepa, lābhā sītamarīcino;
::

::gathalast
Imā sabbāpi **dhavalā,** disā rocanti nibbharaṃ.
::

::centre
Yathā vā
::

::hangnum
82\.
::

::gatha1
Manonurañjano māra, ṅganāsiṅgāravibbhamo;
::

::gathalast
Jinenā’samanuññāto, mārassa **hadayā’nalo.**
::

::centre
Visesanāpekkhassa yathā
::

::hangnum
83\.
::

::gatha1
Apayātā’parādhampi, ayaṃ verī janaṃ jano;
::

::gathalast
Kodhapāṭalabhūtena, bhiyyo passati **cakkhunā.**
::

::centre
Hīnatthassa yathā
::

::hangnum
84\.
::

::gatha1
**Appakānampi** pāpānaṃ, pabhāvaṃ nāsaye budho;
::

::gathalast
Api **nippabhātā’nīta, khajjoto** hoti bhāṇumā.
::

::centre
Anatthassa yathā
::

::hangnum
85\.
::

::gatha1
Na {pb:M:0.0163} pādapūraṇatthāya, padaṃ yojeyya katthaci,
::

::gathalast
Yathā vande munindassa, pādapaṅkeruhaṃ **varaṃ.**
::

::hangnum
86\.
::

::gatha1
Bhayakodhapasaṃsādi, viseso tādiso yadi;
::

::gathalast
Vattuṃ kāmīyate doso, na tatthe’katthatākato.
::

::centre
Yathā
::

::hangnum
87\.
::

::gatha1
**Sappo sappo**! Ayaṃ handa, nivattatu bhavaṃ tato,
::

::gathalast
Yadi jīvitukāmo’si, kathaṃ ta mupasappasi?
::

::centre
Bhaggarītino yathā
::

::hangnum
88\.
::

::gatha1
Yokoci rūpā’tisayo, kanti **kāpi** manoharā;
::

::gatha2
Vilāsā’tisayo **kopi,**
::

::gathalast
Aho! Buddhamaho’dayo.
::

::hangnum
89\.
::

::gatha1
Abyāmohakaraṃ bandhaṃ, abyākiṇṇaṃ manoharaṃ;
::

::gathalast
Adūrapada vinyāsaṃ, pasaṃsanti kavissarā.
::

::centre
Yathā
::

::hangnum
90\.
::

::gatha1
**Nīluppalā’bhaṃ nayanaṃ, bandhukaruciro’dharo;**
::

::gathalast
**Nāsā hema’ṅkuso** tena, jino’yaṃ piyadassano.
::

::hangnum
91\.
::

::gatha1
Samatikkanta gāmmattaṃ, kanta vācā’bhisaṅkhataṃ;
::

::gathalast
Bandhanaṃ rasahetuttā, **gāmmattaṃ** ativattati.
::

::centre
Yathā
::

::hangnum
92\.
::

::gatha1
**Dunoti kāmacaṇḍālo,** so maṃ sadaya niddayo;
::

::gathalast
Īdisaṃ byasanā’pannaṃ, sukhīpi ki mupekkhase?
::

::hangnum
93\.
::

::gatha1
**Yatihīnaparihāro,** na pune’dāni nīyate;
::

::gathalast
Yato na savanu’bbegaṃ, heṭṭhā yesaṃ vicāritaṃ.
::

::centre
Kamaccutassa yathā
::

::hangnum
94\.
::

::gatha1
Udāracarito’si tvaṃ, tene’vā’rādhanā tvayi;
::

::gathalast
**Desaṃ** vā dehi **gāmaṃ** vā, **khettaṃ** vā mama sobhanaṃ.
::

::centre
Ativuttassa yathā
::

::hangnum
95\.
::

::gatha1
Munindacandasambhūta, yasorāsimarīcinaṃ;
::

::gathalast
**Sakalopya’ya mākāso, nā’vakāso vijambhane.**
::

::hangnum
96\.
::

::gatha1
Vākyaṃ {pb:M:0.0164} byāpannacittānaṃ, **apetatthaṃ** aninditaṃ;
::

::gathalast
Tenu’mmattādikānaṃ taṃ, vacanā’ññatra dussati.
::

::centre
Yathā
::

::hangnum
97\.
::

::gatha1
**Samuddo pīyate so’ya, maha’majja jarāturo;**
::

::gathalast
**Ime gajjanti jīmūtā, sakkasse’rāvaṇo piyo.**
::

::hangnum
98\.
::

::gatha1
Sukhumālā’virodhitta, dittabhāvappabhāvitaṃ;
::

::gathalast
Bandhanaṃ **bandhapharusa, dosaṃ** saṃdūsayeyya taṃ.
::

::centre
Yathā
::

::hangnum
99\.
::

::gatha1
**Passantā rūpavibhavaṃ, suṇantā madhuraṃ giraṃ;**
::

::gathalast
**Caranti sādhū sambuddha, kāle keḷiparammukhā.**
::

::centre
Apakkamassa yathā
::

::hangnum
100\.
::

::gatha1
**Bhāvanā, dāna, sīlāni,** sammā sampāditāni’ha;
::

::gathalast
**Nibbāna, bhoga, saggādi,** sādhanāni na saṃsayo.
::

::hangnum
101\.
::

::gatha1
Uddiṭṭhavisayo koci, viseso tādiso yadi;
::

::gathalast
Anu’ddiṭṭhesu neva’tthi, doso kamavilaṅghane.
::

::centre
Yathā
::

::hangnum
102\.
::

::gatha1
**Kusalā’kusalaṃ abyā, kata’miccesu pacchimaṃ;**
::

::gathalast
**Abyākataṃ pākadaṃ na, pākadaṃ paṭhamadvayaṃ.**
::

::hangnum
103\.
::

::gatha1
Saguṇānā’vikaraṇe, kāraṇe sati tādise;
::

::gathalast
Ocityahīnatā’patti, natthi bhūtatthasaṃsino.
::

::hangnum
104\.
::

::gatha1
Ocityaṃ nāma viññeyyaṃ, loke vikhyāta mādarā;
::

::gathalast
Tattho’padesapabhavā, sujanā kavipuṅgavā.
::

::hangnum
105\.
::

::gatha1
Viññātocityavibhavo, cityahīnaṃ parihare;
::

::gatha2
Tato’cityassa sampose,
::

::gathalast
Rasaposo siyā kate.
::

::centre
Yathā
::

::hangnum
106\.
::

::gatha1
**Yo mārasena māsanna, māsannavijayu’ssavo;**
::

::gathalast
**Tiṇāyapi na maññittha, so vo detu jayaṃ jino.**
::

::hangnum
107\.
::

::gatha1
Āraddhakattukammādi, kamā’tikkamalaṅghane;
::

::gathalast
Bhaggarītivirodho’yaṃ, gatiṃ na kvā’pi vindati.
::

::centre
Yathā
::

::hangnum
108\.
::

::gatha1
**Sujana’ññāna mitthīnaṃ,** {pb:M:0.0165} vissāso no’papajjate;
::

::gathalast
**Visassa siṅgino roga, nadīrājakulassa** ca.
::

::centre
Yathā
::

::hangnum
109\.
::

::gatha1
**Bhesajje vihite suddha, buddhādiratanattaye;**
::

::gathalast
Pasāda mācare niccaṃ, **sajjane saguṇe**pi ca.
::

::centre
Sasaṃsayassa yathā
::

::hangnum
110\.
::

::gatha1
Munindacandimā’loka, rasa lola vilocano;
::

::gathalast
Jano’vakkantapantho’va, **raṃsi**dassanapīṇito.
::

::hangnum
111\.
::

::gatha1
Saṃsayāye’va yaṃkiñci, yadi kīḷādihetunā;
::

::gathalast
Payujjate na doso’va, sasaṃsayasamappito.
::

::centre
Yathā
::

::hangnum
112\.
::

::gatha1
**Yāte dutiyaṃ nilayaṃ, garumhi sakagehato;**
::

::gathalast
Pāpuṇeyyāma niyataṃ, sukha’majjhayanā’dinā.
::

::hangnum
113\.
::

::gatha1
**Subhagā** bhaginī sā’yaṃ, etassi’ccevamādikaṃ;
::

::gathalast
Na ‘gāmma’miti niddiṭṭhaṃ, kavīhi sakalehipi.
::

::hangnum
114\.
::

::gatha1
Duṭṭhā’laṅkāravigame, sobhanā’laṅkatikkamo;
::

::gathalast
Alaṅkāraparicchede, āvibhāvaṃ gamissati.
::

::hangnum
115\.
::

::gatha1
Dose parīharitu mesa varo’padeso,
::

::gatha2
Satthantarānusaraṇena kato mayevaṃ;
::

::gatha3
Viññāyi’maṃ garuvarāna’dhika’ppasādā,
::

::gathalast
Dose paraṃ parihareyya yasobhilāsī.
::

::centre
Iti saṅgharakkhitamahāsāmiviracite subodhālaṅkāre
::

::centre
Dosaparihārāvabodho nāma
::

::centre
Dutiyo paricchedo.
::

### 3. Guṇāvabodha-tatiyapariccheda

#### Anusandhi

::hangnum
116\.
::

::gatha1
Sambhavanti {pb:M:0.0166} guṇā yasmā, dosāne’va’matikkame;
::

::gathalast
Dassessaṃ te tato dāni, sadde sambhūsayanti ye.
::

#### Saddālaṅkāra uddesa

::hangnum
117\.
::

::gatha1
Pasādo’jo, madhuratā, samatā, sukhumālatā;
::

::gathalast
Sileso’daratā, kanti, atthabyatti, samādhayo.
::

#### Saddālaṅkāra payojana

::hangnum
118\.
::

::gatha1
Guṇehe’tehi sampanno, bandho kavimanoharo;
::

::gathalast
Sampādiyati kattūnaṃ, kitti maccantanimmalaṃ.
::

#### Saddālaṅkāra niddesa

::hangnum
119\.
::

::gatha1
Adūrāhitasambandha, subhagā yā padā’vali;
::

::gathalast
Supasiddhā’bhidheyyā’yaṃ, **pasādaṃ** janaye yathā.
::

::hangnum
120\.
::

::gatha1
Alaṅkarontā **vadanaṃ, munino’dhararaṃsiyo;**
::

::gathalast
Sobhante’ruṇaraṃsī’va, sampatantā’mbujo’dare.
::

::hangnum
121\.
::

::gatha1
**Ojo** samāsabāhulya, meso gajjassa jīvitaṃ;
::

::gatha2
Pajjepya’nā’kulo so’yaṃ,
::

::gathalast
Kanto kāmīyate yathā.
::

::hangnum
122\.
::

::gatha1
**Muninda manda sañjāta, hāsa candana limpitā;**
::

::gathalast
Pallavā dhavalā tasse, veko nā’dharapallavo.
::

::hangnum
123\.
::

::gatha1
Padā’bhidheyyavisayaṃ, samāsa byāsa sambhavaṃ;
::

::gathalast
Yaṃ pāriṇatyaṃ hotī’ha, sopi **ojo’**va taṃ yathā.
::

::hangnum
124\.
::

::gatha1
**Jotayitvāna saddhammaṃ, santāretvā sadevake;**
::

::gathalast
**Jalitvā aggikhandho’va, nibbuto so sasāvako.**
::

::hangnum
125\.
::

::gatha1
**Matthakaṭṭhī matassā’pi, rajobhāvaṃ vajantu me;**
::

::gathalast
**Yato puññena te sentu, jina pāda’mbujadvaye.**
::

::hangnum
126\.
::

::gatha1
Iccatra {pb:M:0.0167} niccappaṇati, gedho sādhu padissati;
::

::gathalast
Jāyate’yaṃ guṇo tikkha, paññānamabhiyogato.
::

::hangnum
127\.
::

::gatha1
**Madhurattaṃ** padāsatti, ra’nuppāsavasā dvidhā;
::

::gathalast
Siyā samasuti pubbā, vaṇṇā’vutti paro yathā.
::

::hangnum
128\.
::

::gatha1
**Yadā eso’bhisambodhiṃ, sampatto munipuṅgavo;**
::

::gathalast
**Tadā pabhuti dhammassa, loke jāto mahu’ssavo.**
::

::hangnum
129\.
::

::gatha1
Muni**nda**ma**nda**hāsā te, ku**nda** sa**ndo**havibbhamā;
::

::gathalast
Disa**nta** manudhāva**nti,** hasa**ntā** ca**nda**ka**nti**yo.
::

::hangnum
130\.
::

::gatha1
Sabbakomalavaṇṇehi, nā’**nuppāso** pasaṃsiyo;
::

::gathalast
Yathā’**yaṃ mālatīmālā, lina lolā’limālinī.**
::

::hangnum
131\.
::

::gatha1
Mudūhi vā kevalehi, kevalehi phuṭehi vā,
::

::gathalast
Missehi vā **tidhā** hoti, vaṇṇehi **samatā** yathā.
::

#### Kevalamudusamatā

::hangnum
132\.
::

::gatha1
**Kokilā’lāpasaṃvādī, munindā’lāpavibbhamo;**
::

::gathalast
**Hadayaṅgamataṃ yāti, sataṃ deti ca nibbutiṃ.**
::

#### Kevalaphuṭasamatā

::hangnum
133\.
::

::gatha1
**Sambhāvanīyasambhāvaṃ, bhagavantaṃ bhavantaguṃ;**
::

::gathalast
**Bhavantasādhanā’kaṅkhī, ko na sambhāvaye vibhuṃ.**
::

#### Missakasamatā

::hangnum
134\.
::

::gatha1
**Laddhacandanasaṃsagga, sugandhi malayā’nilo;**
::

::gathalast
**Manda māyāti bhīto’va, munindamukhamārutā.**
::

::hangnum
135\.
::

::gatha1
Aniṭṭhura’kkhara’ppāyā, sabbakomala nissaṭā;
::

::gathalast
Kicchamuccāraṇā’peta, byañjanā **sukhumālatā.**
::

::hangnum
136\.
::

::gatha1
**Passantā rūpavibhavaṃ, suṇantā madhuraṃ giraṃ;**
::

::gathalast
**Caranti sādhū** {note:sādhu (sī-chandhānurakkhaṇatthaṃ)} **sambuddha, kāle keḷiparammukhā.**
::

::hangnum
137\.
::

::gatha1
Alaṅkāravihīnā’pi, sataṃ sammukhate’disī;
::

::gathalast
Ārohati visesena, ramaṇīyā ta’dujjalā.
::

::hangnum
138\.
::

::gatha1
**Romañca** {pb:M:0.0168} **piñcha racanā, sādhu vādāhitaddhanī;**
::

::gathalast
**Laḷanti’me munimeghu, mmadā sādhu sikhāvalā.**
::

::hangnum
139\.
::

::gatha1
Sukhumālatta matthe’va, padatthavisayampi ca;
::

::gathalast
Yathā matādisaddesu, **kittisesā**dikittanaṃ.
::

::hangnum
140\.
::

::gatha1
Siliṭṭha pada saṃsagga, ramaṇīya guṇā’layo;
::

::gathalast
Sabandhagāravo so’yaṃ, **sileso** nāma taṃ yathā.
::

::hangnum
141\.
::

::gatha1
**Bāli’nduvibbhama’cchedi, nakharā’vali kantibhi;**
::

::gathalast
**Sā munindapada’mbhoja, kanti vo valitā’vataṃ.**
::

::hangnum
142\.
::

::gatha1
Ukkaṃsavanto yokoci, guṇo yadi patīyate;
::

::gathalast
**Udāro’**yaṃ bhave tena, sanāthā bandhapaddhati.
::

::hangnum
143\.
::

::gatha1
**Pādambhoja rajo litta, gattā ye tava gotama;**
::

::gathalast
**Aho! Te jantavo yanti, sabbathā nirajattanaṃ.**
::

::hangnum
144\.
::

::gatha1
Evaṃ jinā’nubhāvassa, samukkaṃso’tra dissati;
::

::gathalast
Paññavā vidhinā’nena, cintaye para mīdisaṃ.
::

::hangnum
145\.
::

::gatha1
**Udāro** sopi viññeyyo, yaṃ pasattha visesanaṃ;
::

::gathalast
Yathā **kīḷāsaro līlā, hāso hemaṅgadā’**dayo.
::

::hangnum
146\.
::

::gatha1
Lokiya’tthā’na’tikkantā, kantā sabbajanānapi;
::

::gathalast
**Kanti** nāmā’tivuttassa, vuttā sā parihārato.
::

::centre
Yathā **muninda** iccādi.
::

::hangnum
147\.
::

::gatha1
**Atthabyattā’**bhidheyyassā,
::

::gatha2
Neyyatā saddato’tthato;
::

::gatha3
Sā’yaṃ tadubhayā neyya, parihāre padassitā;
::

::gathalast
Yathā **marīciccādi** ca, **manonurañjano**ccādi.
::

::centre
Puna atthena yathā
::

::hangnum
148\.
::

::gatha1
**Sabhāvā’malatā dhīra, mudhā pādanakhesu te;**
::

::gathalast
**Yato te’vanatā’nanta, moḷicchāyā jahanti no.**
::

::hangnum
149\.
::

::gatha1
‘Bandhasāro’ti maññanti, yaṃ samaggāpi viññuno;
::

::gathalast
Dassanā’vasaraṃ patto, **samādhi** nāma’yaṃ guṇo.
::

::hangnum
150\.
::

::gatha1
Aññadhammo tato’ññattha, lokasīmā’nurodhato;
::

::gathalast
Sammā ādhīyate’cce’so, **‘samādhī’**ti niruccati.
::

#### Samādhi uddesa

::hangnum
151\.
::

::gatha1
Apāṇe {pb:M:0.0169} pāṇīnaṃ dhammo, sammā ādhīyate kvaci,;
::

::gathalast
Nirūpe rūpayuttassa, nirase sarasassa, ca.
::

::hangnum
152\.
::

::gatha1
Adrave dravayuttassa, akattaripi kattutā,;
::

::gathalast
Kaṭhinassā’sarīre,pi, rūpaṃ tesaṃ kamā siyā.
::

#### Samādhiniddesa

#### Apāṇe pāṇīnaṃ dhammo

::hangnum
153\.
::

::gatha1
Uṇṇā puṇṇi’ndunā nātha! Divāpi saha **saṅgamā;**
::

::gathalast
**Viniddā sampamodanti,** maññe kumudinī tava.
::

#### Nirupe rūpayuttassa

::hangnum
154\.
::

::gatha1
**Dayārasesu** mujjantā, janā’**matarasesvi’**va;
::

::gathalast
Sukhitā hatadosā te, nātha! Pāda’mbujā’natā.
::

#### Nirase sarasassa

::hangnum
155\.
::

::gatha1
**Madhure**pi **guṇe** dhīra, na’ppasīdanti ye tava;
::

::gathalast
Kīdisī manasovutti, tesaṃ **khāraguṇāna** bho’.
::

#### Adrave dravayuttassa

::hangnum
156\.
::

::gatha1
Sabbatthasiddha! **Cūḷaka, puṭapeyyā mahāguṇā;**
::

::gathalast
Disā samantā dhāvanti, kundasobhā sa lakkhaṇā.
::

#### Akattaripi kattutā

::hangnum
157\.
::

::gatha1
**Mārā’ribala**vissaṭṭhā, kuṇṭhā **nānāvidhā’yudhā;**
::

::gathalast
**Lajjamānā’**ññavesena, jina! **Pādā’natā** tava.
::

#### Kaṭhinassā sarīre

::hangnum
158\.
::

::gatha1
Munindabhāṇumā kālo,
::

::gatha2
Dito **bodho’dayā’cale;**
::

::gathalast
Saddhammaraṃsinā bhāti, bhinda mandatamaṃ paraṃ.
::

::hangnum
159\.
::

::gatha1
**Vamanu’ggiranādye’**taṃ, guṇavutya’pariccutaṃ;
::

::gathalast
Atisundara maññaṃ tu, kāmaṃ vindati **gāmmataṃ.**
::

::hangnum
160\.
::

::gatha1
Kantīnaṃ **vamanabyājā,** munipādanakhā’valī;
::

::gathalast
Candakantī pivantī’va, nippabhaṃ taṃ karontiyo.
::

::hangnum
161\.
::

::gatha1
Acittakattukaṃ {pb:M:0.0170} rucya {note:rucca (sī.)}, miccevaṃ guṇakammataṃ;
::

::gathalast
Sacittakattukaṃ pe’taṃ, guṇakammaṃ yadu’ttamaṃ.
::

::hangnum
162\.
::

::gatha1
**Uggiranto’**va **sasneha, rasaṃ** jinavaro jane;
::

::gathalast
Bhāsanto madhuraṃ dhammaṃ, kaṃ na sappīṇaye janaṃ.
::

::hangnum
163\.
::

::gatha1
Yo saddasatthakusalo kusalo nighaṇḍu,
::

::gatha2
Chandoalaṅkatisu niccakatā’bhiyogo;
::

::gatha3
So’yaṃ kavittavikalopi kavīsu saṅkhya,
::

::gathalast
Moggayha vindati hi kitti’ mamandarūpaṃ.
::

::centre
Iti saṅgharakkhitamahāsāmiviracite subodhālaṅkāre
::

::centre
Guṇāvabodho nāma
::

::centre
Tatiyo paricchedo.
::

### 4. Atthālaṅkārāvabodha-catutthapariccheda

::hangnum
164\.
::

::gatha1
Atthālaṅkārasahitā, saguṇā bandhapaddhati;
::

::gathalast
Accantakantā kantā {note:yato accantakantā (ka.)} va vuccante te tato’dhunā.
::

::hangnum
165\.
::

::gatha1
**Sabhāva, vaṅkavuttīnaṃ,** bhedā **dvidhā** alaṃkriyā;
::

::gathalast
Paṭhamā tattha vatthūnaṃ, nānāvatthā’vibhāvinī.
::

::centre
Yathā
::

::hangnum
166\.
::

::gatha1
**Līlā vikanti subhago, disā thira vilokano;**
::

::gathalast
**Bodhisattaṅkuro bhāsaṃ, viroci vāca māsabhiṃ.**
::

::hangnum
167\.
::

::gatha1
Vutti vatthusabhāvassa, yā’ññathā sā’**parā** bhave;
::

::gathalast
Tassā’nantavikappattā, hoti bījo’padassanaṃ.
::

#### Vaṅkavutti atthālaṅkāra

#### Uddesa

::hangnum
168\.
::

::gatha1
Tatthā’tisaya, upamā, rūpakā, vutti, dīpakaṃ,;
::

::gathalast
Akkhepo, tthantaranyāso, byatireko, vibhāvanā.
::

::hangnum
169\.
::

::gatha1
Hetu{pb:M:0.0171}, kkamo, piyataraṃ, samāsa, parikappanā;
::

::gathalast
Samāhitaṃ, pariyāya, vutti, byājopavaṇṇanaṃ.
::

::hangnum
170\.
::

::gatha1
Visesa, ruḷhāhaṅkārā, sileso, tulyayogitā;
::

::gathalast
Nidassanaṃ, mahantattaṃ, vañcanā, ppakatatthuti,.
::

::hangnum
171\.
::

::gatha1
Ekāvali, aññamaññaṃ, sahavutti, virodhitā;
::

::gathalast
Parivutti, bbhamo, bhāvo, missa, māsī, rasī, iti.
::

::hangnum
172\.
::

::gatha1
Ete bhedā samuddiṭṭhā, **bhāvo jīvita** muccate;
::

::gathalast
Vaṅkavuttīsu posesi, **sileso** tu **siriṃ** paraṃ.
::

#### Niddesa

::hangnum
173\.
::

::gatha1
Pakāsakā visesassa, siyā’**tisayavutti** yā;
::

::gathalast
Lokā’tikkantavisayā, lokiyā,ti ca sā **dvidhā.**
::

::hangnum
174\.
::

::gatha1
**Lokiyātisayasse’**te,
::

::gatha2
Bhedā ye jātiādayo;
::

::gathalast
Paṭipādīyate tva’jja, **lokātikkantagocarā.**
::

::hangnum
175\.
::

::gatha1
**Pivanti dehakantī ye, nettañjalipuṭena te;**
::

::gathalast
**Nā’laṃ hantuṃ jine’saṃ tvaṃ, taṇhaṃ taṇhāharopi kiṃ**?
::

::hangnum
176\.
::

::gatha1
Upamāno’pameyyānaṃ, sadhammattaṃ siyo’**pamā;**
::

::gathalast
Sadda, tthagammā, vākyattha, visayā,ti ca sā **bhidhā.**
::

::hangnum
177\.
::

::gatha1
Samāsa, paccaye, vā’dī, **saddā** tesaṃ vasā **tidhā;**
::

::gathalast
Saddagammā samāsena, **munindo candimā’nano.**
::

::hangnum
178\.
::

::gatha1
Āyādī **paccayā** tehi, **vadanaṃ paṅkajāyate;**
::

::gathalast
**Munindanayana dvandaṃ, nīluppaladalīyati.**
::

::hangnum
179\.
::

::gatha1
**Ivādī** iva, vā, tulya, samāna, nibha, sannibhā;
::

::gathalast
Yathā, saṅkāsa, tulita, ppakāsa, patirūpakā.
::

::hangnum
180\.
::

::gatha1
Sarī, sarikkha, saṃvādī, virodhi, sadisā, viya;
::

::gathalast
Paṭipakkha, paccanīkā, sapakkho, pamito, pamā.
::

::hangnum
181\.
::

::gatha1
Paṭibimba, paṭicchanna, sarūpa, sama, samitā;
::

::gathalast
Savaṇṇā, bhā, paṭinidhi, sadhammā, di salakkhaṇā.
::

::hangnum
182\.
::

::gatha1
Jayatya{pb:M:0.0172}, kkosati, hasati, patigajjati, dūbhati;
::

::gathalast
Usūyatya, vajānāti, nindati, ssati, rundhati.
::

::hangnum
183\.
::

::gatha1
Tassa coreti sobhaggaṃ, tassa kantiṃ vilumpati;
::

::gathalast
Tena saddhiṃ vivadati, tulyaṃ tenā’dhirohati.
::

::hangnum
184\.
::

::gatha1
Kacchaṃ vigāhate, tassa, ta manvetya, nubandhati;
::

::gathalast
Taṃsīlaṃ, taṃnisedheti, tassa cā’nukaroti, me.
::

::hangnum
185\.
::

::gatha1
Upamāno’pameyyānaṃ, sadhammattaṃ vibhāvibhi;
::

::gathalast
Imehi upamābhedā, keci niyyanti sampati.
::

::hangnum
186\.
::

::gatha1
**Vikāsipadumaṃ’vā’ti, sundaraṃ sugatā’nanaṃ;**
::

::gathalast
Iti **dhammopamā** nāma, tulyadhammanidassanā.
::

::hangnum
187\.
::

::gatha1
**Dhammahīnā** ‘‘mukha’mbhoja, sadisaṃ munino’’iti;
::

::gathalast
**Viparīto’pamā** ‘‘tulya, mānanena’mbujaṃ tava’’.
::

::hangnum
188\.
::

::gatha1
**Tavā’nana’miva’mbhojaṃ, ambhoja’miva te mukhaṃ;**
::

::gathalast
**Aññamaññopamā** sā’yaṃ, aññamaññopamānato.
::

::hangnum
189\.
::

::gatha1
‘‘Yadi kiñci bhave’mbhojaṃ, locana’bbhamuvibbhamaṃ;
::

::gathalast
Dhāretuṃ mukhasobhaṃ taṃ, tave’’ti **abbhutopamā.**
::

::hangnum
190\.
::

::gatha1
‘‘Sugandhi sobhā sambandhī, sisiraṃ’su virodhi ca;
::

::gathalast
Mukhaṃ tava’mbujaṃve’ti’’, sā **silesopamā** matā.
::

::hangnum
191\.
::

::gatha1
Sarūpasaddavāccattā, sā **santānopamā** yathā;
::

::gathalast
**Bālā’vu’yyānamālā’yaṃ, sā’lakā’nanasobhinī.**
::

::hangnum
192\.
::

::gatha1
**Khayī cando, bahurajaṃ, padumaṃ, tehi te mukhaṃ;**
::

::gathalast
**Samānampi samukkaṃsi,** tya’yaṃ **nindopamā** matā.
::

::hangnum
193\.
::

::gatha1
**Asamattho mukheni’ndu, jina! Te paṭigajjituṃ;**
::

::gathalast
**Jaḷo kalaṅkī’**ti ayaṃ, **paṭisedhopamā** siyā.
::

::hangnum
194\.
::

::gatha1
‘‘Kacchaṃ candāravindānaṃ, atikkamma mukhaṃ tava;
::

::gathalast
Attanā’va samaṃ jāta’’, mitya’**sādhāraṇopamā.**
::

::hangnum
195\.
::

::gatha1
‘‘Sabba’mbhoja’ppabhāsāro, rāsibhūto’va katthaci;
::

::gathalast
Tavā’nanaṃ vibhātī’’ti, hotā’**bhūtopamā** ayaṃ.
::

::hangnum
196\.
::

::gatha1
Patīyate’**tthagammā** tu, saddasāmatthiyā kvaci;
::

::gathalast
Samāsa, ppaccaye, vādi, saddayogaṃ vinā api.
::

::hangnum
197\.
::

::gatha1
**Bhiṅgāne’māni** {pb:M:0.0173} **cakkhūni, nā’mbujaṃ mukha’mevi’daṃ;**
::

::gathalast
Subyattasadisattena, sā **sarūpopamā** matā.
::

::hangnum
198\.
::

::gatha1
‘‘Maye’va mukhasobhā’sse, tyala’mindu! Vikatthanā;
::

::gathalast
Yato’mbujepi sā’tthīti’’, **parikappopamā** ayaṃ.
::

::hangnum
199\.
::

::gatha1
‘‘Kiṃ vā’mbuja’ntobhantāli, kiṃ lolanayanaṃ mukhaṃ;
::

::gathalast
Mama dolāyate citta’’, micca’yaṃ **saṃsayopamā.**
::

::hangnum
200\.
::

::gatha1
Kiñci vatthuṃ padassetvā, sadhammassā’bhidhānato;
::

::gathalast
Sāmyappatītisabbhāvā, **pativatthupamā** yathā.
::

::hangnum
201\.
::

::gatha1
**Janesu jāyamānesu, ne’kopi jinasādiso;**
::

::gathalast
**Dutiyo nanu natthe’va, pārijātassa pādapo.**
::

::hangnum
202\.
::

::gatha1
Vākyatthene’va vākyattho, yadi kocū’pamīyate;
::

::gathalast
Ivayuttā, viyuttattā, sā **vākyatthopamā dvidhā.**
::

#### Ivayuttā

::hangnum
203\.
::

::gatha1
**Jino saṃklesatattānaṃ, āvibhūto janāna’yaṃ;**
::

::gathalast
**Ghammasantāpatattānaṃ, ghammakāle’mbudo viya.**
::

#### Ivaviyuttā

::hangnum
204\.
::

::gatha1
**Munindānana mābhāti, vilāsekamanoharaṃ;**
::

::gathalast
**Uddhaṃ samuggatassā’pi, kiṃ te canda vijambhanā.**
::

::hangnum
205\.
::

::gatha1
Samubbejeti dhīmantaṃ, bhinnaliṅgādikaṃ tu yaṃ;
::

::gathalast
Upamādūsanāyā’la, metaṃ katthaci taṃ yathā.
::

::hangnum
206\.
::

::gatha1
Haṃsī’vā’yaṃ sasī **bhinna, liṅgā,** kāsaṃ sarāni’va;
::

::gathalast
**Vijāti vacanā, hīnā,** sā’va bhatto bhaṭo’dhipe.
::

::hangnum
207\.
::

::gatha1
‘‘Khajjoto bhāṇumālī’va, vibhāti’’tya**dhikopamā;**
::

::gathalast
**Aphuṭṭhatthā** ‘‘balambodhi, sāgaro viya saṃkhubhi.’’
::

::hangnum
208\.
::

::gatha1
‘‘Cande kalaṅko bhiṅgo’ve’, tyu’**pamāpekkhinī** ayaṃ;
::

::gathalast
**Khaṇḍitā** keravā’kāro, sakalaṅko nisākaro.
::

::hangnum
209\.
::

::gatha1
Iccevamādirūpesu, bhavanti vigatā’darā;
::

::gathalast
Karonti cā’daraṃ dhīrā, payoge kvaci de’va tu.
::

::hangnum
210\.
::

::gatha1
**Itthīyaṃ’vā’jano yāti, vadatye’sā pumā viya;**
::

::gathalast
**Piyo pāṇā ivā’yaṃ me, vijjā dhana’miva’ccitā.**
::

::hangnum
211\.
::

::gatha1
**Bhavaṃ** {pb:M:0.0174} **viya mahīpāla, devarājā virocate;**
::

::gathalast
**Ala’maṃsumato kacchaṃ, tejasā rohituṃ ayaṃ.**
::

::hangnum
212\.
::

::gatha1
Upamāno’pameyyānaṃ, abhedassa nirūpanā;
::

::gathalast
Upamā’va tirobhūta, bhedā **rūpaka** muccate.
::

::hangnum
213\.
::

::gatha1
**Asesa vatthu visayaṃ, ekadesa vivutti** {note:vivatti (ṭīkā)}, ca;
::

::gathalast
Taṃ **dvidhā** puna paccekaṃ, samāsādivasā **tidhā.**
::

#### Asesavatthuvisayasamāsa

::hangnum
214\.
::

::gatha1
Aṅgulidala saṃsobhiṃ, nakhadīdhiti kesaraṃ;
::

::gathalast
Sirasā na pilandhanti, ke muninda pada’mbujaṃ.
::

#### Asesavatthuvisayaasamāsa

::hangnum
215\.
::

::gatha1
Ratanāni guṇā bhūrī, karuṇā sītalaṃ jalaṃ;
::

::gathalast
Gambhīratta magādhattaṃ, paccakkho’yaṃ jino’mbudhi.
::

#### Asesavatthuvisayamissaka

::hangnum
216\.
::

::gatha1
Candikā mandahāsā te, muninda! Vadani’nduno;
::

::gathalast
Pabodhayatya’yaṃ sādhu, mano kumuda kānanaṃ.
::

::hangnum
217\.
::

::gatha1
**Asesavatthuvisaye,** pabhedo rūpake ayaṃ;
::

::gathalast
**Ekadesavivuttimhi,** bhedo dāni pavuccati.
::

#### Ekadesavivuttisamāsa

::hangnum
218\.
::

::gatha1
Vilāsa hāsa kusumaṃ, rucirā’dhara pallavaṃ;
::

::gathalast
Sukhaṃ ke vā na vindanti, passantā munino mukhaṃ.
::

#### Ekadesavivuttiasamāsa

::hangnum
219\.
::

::gatha1
Pādadvandaṃ munindassa, dadātu vijayaṃ tava;
::

::gathalast
Nakharaṃsī paraṃ kantā, yassa pāpajayaddhajā.
::

#### Ekadesavivuttimissaka

::hangnum
220\.
::

::gatha1
Sunimmalakapolassa, muninda vadani’nduno;
::

::gathalast
Sādhu’ppabuddha hadayaṃ, jātaṃ kerava kānanaṃ.
::

::hangnum
221\.
::

::gatha1
Rūpakāni {pb:M:0.0175} bahūnye’va {note:ṭīkāyaṃ uddhaṭaṃ yuttarūpakaṃ sitapupphujalaṃ lola, nettabhiṅga tavā’nanaṃ; kassa nāma mano dhīra, nākaḍḍhati manoharaṃ;}, **yuttā, yuttādi**bhedato;
::

::gathalast
Visuṃ na tāni vuttāni, etthe’va’ntogadhāni’ti.
::

::hangnum
222\.
::

::gatha1
‘‘Candimā’kāsapaduma’’, miccetaṃ **khaṇḍarūpakaṃ;**
::

::gathalast
Duṭṭha, ‘‘mamboruhavanaṃ, nettāni’ccā’’di sundaraṃ.
::

::hangnum
223\.
::

::gatha1
Pariyanto vikappānaṃ, rūpakasso’pamāya ca;
::

::gathalast
Natthi yaṃ tena viññeyyaṃ, avutta manumānato.
::

::hangnum
224\.
::

::gatha1
Punappuna muccāraṇaṃ {note:punappunuccāraṇaṃ yaṃ (sī. ka.)}, yamatthassa, padassa ca;
::

::gathalast
Ubhayesañca viññeyyā, sā’ya’**māvutti** nāmato.
::

#### Atthāvutti

::hangnum
225\.
::

::gatha1
Mano **harati** sabbesaṃ, **ādadāti** disā dasa;
::

::gathalast
**Gaṇhāti** nimmalattañca, yasorāsi jinassa’yaṃ.
::

#### Padāvutti

::hangnum
226\.
::

::gatha1
**Vibhāsenti** disā sabbā, munino dehakantiyo;
::

::gathalast
**Vibhā senti** ca sabbāpi, candādīnaṃ hatā viya.
::

#### Ubhayāvutti

::hangnum
227\.
::

::gatha1
Jitvā **viharati** klesa, ripuṃ loke jino ayaṃ;
::

::gathalast
**Viharatya’**rivaggo’yaṃ, rāsibhūto’va dujjane.
::

::hangnum
228\.
::

::gatha1
Ekattha vattamānampi, sabbavākyo’pakārakaṃ;
::

::gathalast
**Dīpakaṃ** nāma taṃ cādi, majjha, ntavisayaṃ **tidhā.**
::

#### Ādi dīpaka

::hangnum
229\.
::

::gatha1
**Akāsi** buddho veneyya, bandhūna mamito’dayaṃ;
::

::gathalast
Sabbapāpehi ca samaṃ, nekatitthiyamaddanaṃ.
::

#### Majjhe dīpaka

::hangnum
230\.
::

::gatha1
Dassanaṃ munino sādhu, janānaṃ **jāyate’**mataṃ;
::

::gathalast
Tada’ññesaṃ tu jantūnaṃ, visaṃ nicco’patāpanaṃ.
::

#### Antadīpaka

::hangnum
231\.
::

::gatha1
Accanta {pb:M:0.0176} kanta lāvaṇya, candā’tapa manoharo;
::

::gathalast
Jinā’nani’ndu indu ca, kassa nā’nandako **bhave.**
::

#### Mālādīpaka

::hangnum
232\.
::

::gatha1
Hotā’vippaṭisārāya, sīlaṃ, pāmojjahetu so;
::

::gathalast
Taṃ pītihetu, sā cā’yaṃ, passaddhyā’di pasiddhiyā.
::

::hangnum
233\.
::

::gatha1
Iccā’didīpakattepi, pubbaṃ pubba mapekkhinī;
::

::gathalast
Vākyamālā pavattāti, taṃ **mālādīpakaṃ** mataṃ.
::

::hangnum
234\.
::

::gatha1
Anene’va’ppakārena, sesāna mapi dīpake;
::

::gathalast
Vikappānaṃ vidhātabbā, nugati suddhabuddhibhi.
::

::hangnum
235\.
::

::gatha1
Visesa vacani’cchāyaṃ, nisedhavacanaṃ tu yaṃ;
::

::gathalast
**Akkhepo** nāma soyañca, **tidhā** kālappabhedato.
::

::hangnum
236\.
::

::gatha1
Ekākī’ nekasenaṃ taṃ, māraṃ sa vijayī jino;
::

::gathalast
Kathaṃ ta mathavā tassa, pāramībala mīdisaṃ.
::

::centre
Atītakkhepo.
::

::hangnum
237\.
::

::gatha1
Kiṃ citte’jāsamugghātaṃ, apatto’smīti khijjase;
::

::gathalast
Paṇāmo nanu so ye’va, sakimpi sugate gato.
::

::centre
Vattamānakkhepo.
::

::hangnum
238\.
::

::gatha1
Saccaṃ na te gamissanti, sivaṃ sujanagocaraṃ;
::

::gathalast
Micchādiṭṭhi parikkanta {note:parikanta (ka.)}, mānasā ye sudujjanā.
::

::centre
Anāgatakkhepo.
::

::hangnum
239\.
::

::gatha1
Ñeyyo **atthantaranyāso,** yo, ññavākyatthasādhano;
::

::gathalast
**Sabbabyāpī visesaṭṭho,** hivisiṭṭha’ssa bhedato.
::

#### Hi rahita sabbabyāpī

::hangnum
240\.
::

::gatha1
Tepi lokahitā sattā, sūriyo candimā api;
::

::gathalast
Atthaṃ passa gamissanti, niyamo kena laṅghyate.
::

#### Hi sahita sabbabyāpī

::hangnum
241\.
::

::gatha1
Satthā devamanussānaṃ, vasī sopi munissaro;
::

::gathalast
Gato’va nibbutiṃ sabbe, saṅkhārā na **hi** sassatā.
::

#### Hi rahita visesaṭṭha

::hangnum
242\.
::

::gatha1
Jino {pb:M:0.0177} saṃsārakantārā, janaṃ pāpeti {note:pāpesi (ka.)} nibbutiṃ;
::

::gathalast
Nanu yuttā gati sā’yaṃ, vesārajja samaṅginaṃ.
::

#### Hi sahita visesaṭṭha

::hangnum
243\.
::

::gatha1
Surattaṃ te’dharaphuṭaṃ, jina! Rañjeti mānasaṃ;
::

::gathalast
Sayaṃ rāgaparītā hi, pare rañjenti saṅgate.
::

::hangnum
244\.
::

::gatha1
Vācce gamme tha vatthūnaṃ, sadisatte pabhedanaṃ;
::

::gathalast
**Byatireko’**ya’mapye’ko, bhayabhedā **catubbidho.**
::

#### Vāccaekabyatireka

::hangnum
245\.
::

::gatha1
Gambhīratta mahattādi, guṇā jaladhinā jina!;
::

::gathalast
Tulyo tva masi bhedo tu, sarīrene’disena te.
::

#### Vācca ubhayabyatireka

::hangnum
246\.
::

::gatha1
Mahāsattā’tigambhīrā, sāgaro sugatopi ca;
::

::gathalast
Sāgaro’ñjanasaṅkāso, jino cāmīkarajjuti.
::

#### Gamma ekabyatireka

::hangnum
247\.
::

::gatha1
Na santāpāpahaṃ nevi, cchitadaṃ migalocanaṃ;
::

::gathalast
Muninda! Nayanadvandaṃ, tava tagguṇa bhūsitaṃ.
::

#### Gammaubhayabyatireka

::hangnum
248\.
::

::gatha1
Munindānana mambhoja, mesaṃ nānatta mīdisaṃ;
::

::gathalast
Suvuttā’matasandāyī, vadanaṃ ne’disa’mbujaṃ.
::

::hangnum
249\.
::

::gatha1
Pasiddhaṃ kāraṇaṃ yattha, nivattetvā’ ñākāraṇaṃ;
::

::gathalast
Sābhāvikatta mathavā, vibhābyaṃ sā **vibhāvanā.**
::

#### Kāraṇantaravibhāvanā

::hangnum
250\.
::

::gatha1
**Anañjitā’sitaṃ nettaṃ, adharo rañjitā’ruṇo;**
::

::gathalast
**Samānatā bhamu cā’yaṃ, jinā’nāvañcitā tava.**
::

#### Sābhāvika vibhāvanā

::hangnum
251\.
::

::gatha1
Na hoti khalu dujjanya, mapi dujjanasaṅgame;
::

::gathalast
Sabhāvanimmalatare, sādhujantūna cetasi.
::

::hangnum
252\.
::

::gatha1
Janako{pb:M:0.0178}, ñāpako ceti, duvidhā **hetavo** siyuṃ;
::

::gathalast
Paṭisaṅkharaṇaṃ tesaṃ, alaṅkāratāyo’ditaṃ.
::

::hangnum
253\.
::

::gatha1
Bhāvā’bhāva kiccavasā, cittahetuvasāpi ca;
::

::gathalast
Bhedā’nantā idaṃ tesaṃ, mukhamatta nidassanaṃ.
::

::hangnum
254\.
::

::gatha1
Paramatthapakāse’ka, rasā sabbamanoharā;
::

::gathalast
Munino desanā’yaṃ me, kāmaṃ toseti mānasaṃ.
::

::centre
Bhāvakicco kārakahetu.
::

::hangnum
255\.
::

::gatha1
Dhīrehi saha saṃvāsā, saddhammassā’bhiyogato;
::

::gathalast
Niggaheni’ndriyānañca, dukkhassu’pasamo siyā.
::

::centre
Abhāvakicco kārakahetu.
::

::hangnum
256\.
::

::gatha1
Muninda’canda saṃvādi, kantabhāvo’pasobhinā;
::

::gathalast
Mukhene’va subodhaṃ te, manaṃ pāpā’bhinissaṭaṃ.
::

::centre
Bhāvakicco ñāpakahetu.
::

::hangnum
257\.
::

::gatha1
Sādhuhatthā’ravindāni, saṅkocayati te kathaṃ;
::

::gathalast
Muninda! Caraṇadvanda, rāgabālā’tapo phusaṃ?
::

::centre
Ayuttakārī cittahetu.
::

::hangnum
258\.
::

::gatha1
Saṅkocayanti jantūnaṃ, pāṇipaṅkeruhāni’ha;
::

::gathalast
Muninda! Caraṇadvanda, nakha candāna’ maṃsavo.
::

::centre
Yuttakārī cittahetu.
::

::hangnum
259\.
::

::gatha1
Uddiṭṭhānaṃ padatthānaṃ, anuddeso yathākkamaṃ;
::

::gathalast
**‘Saṅkhyāna’**miti niddiṭṭhaṃ, **yathāsaṅkhyaṃ kamo**pi ca.
::

::hangnum
260\.
::

::gatha1
**Ālāpa hāsa līḷāhi, muninda! Vijayā tava;**
::

::gathalast
**Kokilā kumudāni co, pasevante vanaṃ jalaṃ.**
::

::hangnum
261\.
::

::gatha1
Siyā **piyataraṃ** nāma, attharūpassa kassaci;
::

::gathalast
Piyassā’tisayene’taṃ, yaṃ hoti paṭipādanaṃ.
::

::hangnum
262\.
::

::gatha1
**Pītiyā me samuppannā, santa! Sandassanā tava;**
::

::gathalast
**Kālenā’yaṃ bhave pīti, tave’va puna dassanā.**
::

::hangnum
263\.
::

::gatha1
Vaṇṇiteno’pamānena, vutyā’dhippeta vatthuno;
::

::gathalast
**Samāsavutti** nāmā’yaṃ, attha saṅkhepa rūpato.
::

::hangnum
264\.
::

::gatha1
Sā’yaṃ {pb:M:0.0179} visesyamattena, **bhinnā’bhinnavisesanā;**
::

::gathalast
Atthe’va aparā pya’tthi, **bhinnā’bhinnavisesanā.**
::

#### Abhinnavisesana

::hangnum
265\.
::

::gatha1
Visuddhā’matasandāyī, pasattharatanā’layo;
::

::gathalast
Gambhīro cā’ya’ mambodhi, puññenā’pādito mayā.
::

#### Bhinnābhinnavisesana

::hangnum
266\.
::

::gatha1
Icchita’tthapado sāro, phalapuppho’pasobhito;
::

::gathalast
Sacchāyo’ya’mapubbova kapparukkho samuṭṭhito.
::

::hangnum
267\.
::

::gatha1
Sāgarattena saddhammo, rukkhatteno’dito jino;
::

::gathalast
Sabbe sādhāraṇā dhammā, pubbatrā’ññatra tu’ttayaṃ.
::

::hangnum
268\.
::

::gatha1
Vatthuno’ññappakārena, ṭhitā vutti tada’ññathā;
::

::gathalast
Parikappīyate yattha, sā hoti **parikappanā.**
::

::hangnum
269\.
::

::gatha1
Upamā’bbhantarattena, kiriyādivasena ca;
::

::gathalast
Kameno’dāharissāmi, vividhā parikappanā.
::

#### Upamābbhantaraparikappanā

::hangnum
270\.
::

::gatha1
Icchābhaṅgā’turā’sīnā, tā’tiniccala maccharā;
::

::gathalast
Vasaṃ nenti’va dhīraṃ taṃ, tadā yogā’bhiyogato.
::

#### Kriyāparikappanā

::hangnum
271\.
::

::gatha1
Gajaṃ māro samāruḷho, yuddhāya’ccanta’munnataṃ;
::

::gathalast
Magga manvesatī nūna, jinabhīto palāyituṃ.
::

#### Guṇaparikappanā

::hangnum
272\.
::

::gatha1
Muninda! Pādadvande te, cāru rājiva sundare;
::

::gathalast
Maññe pāpā’bhi’sammadda, jātasoṇena soṇimā.
::

::hangnum
273\.
::

::gatha1
Maññe, saṅke, dhuvaṃ, nūna, miva, micceva mādihi;
::

::gathalast
Sā’yaṃ byañjīyate kvā’pi, kvā’pi vākyena gamyate.
::

#### Gammaparikappanā

::hangnum
274\.
::

::gatha1
Dayā sañjāta sarasā, dehā nikkhantakantiyo;
::

::gathalast
Pīṇentā jina! Te sādhu, janaṃ sarasataṃ nayuṃ.
::

::hangnum
275\.
::

::gatha1
Ārabbhantassa {pb:M:0.0180} yaṃkiñci, kattuṃ puññavasā puna;
::

::gathalast
Sādhana’ntaralābho yo, taṃ vadanti **samāhitaṃ.**
::

::hangnum
276\.
::

::gatha1
**Mārā’ribhaṅgā’bhimukha, mānaso tassa satthuno;**
::

::gathalast
**Mahāmahī mahāravaṃ, ravī’ya’mupakārikā.**
::

::hangnum
277\.
::

::gatha1
Avatvā’bhimataṃ tassa, siddhiyā dassana’ññathā;
::

::gathalast
Vadanti taṃ **‘pariyāya, vuttī’**ti sucibuddhayo.
::

::hangnum
278\.
::

::gatha1
**Vivaṭa’ṅgaṇanikkhittaṃ, dhana’mārakkha vajjitaṃ;**
::

::gathalast
**Dhanakāma! Yathākāmaṃ, tuvaṃ gaccha yadicchasi.**
::

::hangnum
279\.
::

::gatha1
Thutiṃ karoti nindanto, viya taṃ **byājavaṇṇanaṃ;**
::

::gathalast
Dosā’bhāsā guṇā eva, yanti sannidhi matra hi.
::

::hangnum
280\.
::

::gatha1
**Sañcāletu malaṃ tvaṃ’si, bhusaṃ kuvalayā’khilaṃ;**
::

::gathalast
**Visesaṃ tāvatā nātha!, Guṇānaṃ te vadāma kiṃ**?
::

::hangnum
281\.
::

::gatha1
Visesi’cchāyaṃ dabbassa, kriyā, jāti, guṇassa ca;
::

::gathalast
Vekalladassanaṃ yatra, **viseso** nāma yaṃ bhave.
::

::hangnum
282\.
::

::gatha1
Na rathā, na ca mātaṅgā, na hayā, na padātayo;
::

::gathalast
Jito mārāri muninā, sambhārāvajjanena hi.
::

::centre
Dabbavisesavutti.
::

::hangnum
283\.
::

::gatha1
Na baddhā bhūkuṭi, neva, phurito dasanacchado;
::

::gathalast
Mārāribhaṅgaṃ cā’kāsi, muni vīro varo sayaṃ.
::

::centre
Kriyāvisesavutti.
::

::hangnum
284\.
::

::gatha1
Na disāsu byāttā {note:tatā (ka.)} raṃsi,
::

::gatha2
Nā’loko lokapatthaṭo;
::

::gathalast
Tathāpya’ndhatamaharaṃ, paraṃ sādhusubhāsitaṃ.
::

::centre
Jātivisesavutti.
::

::hangnum
285\.
::

::gatha1
Na kharaṃ, na hi vā thaddhaṃ, muninda! Vacanaṃ tava;
::

::gathalast
Tathāpi gāḷhaṃ khaṇati, nimmūlaṃ janatāmadaṃ.
::

::centre
Guṇavisesavutti
::

::hangnum
286\.
::

::gatha1
Dassīyate’tirittaṃ {pb:M:0.0181} tu, sūravīrattanaṃ yahiṃ;
::

::gathalast
Vadanti viññūvacanaṃ, **ruḷhāhaṅkāra** mīdisaṃ.
::

::hangnum
287\.
::

::gatha1
**Dame nandopanandassa, kiṃ me byāpāradassanā?**
::

::gathalast
**Puttā me pādasambhattā, sajjā sante’va tādise.**
::

::hangnum
288\.
::

::gatha1
**Sileso** vacanā’nekā, bhidheyye’kapadāyutaṃ;
::

::gathalast
Abhinnapadavākyādi, vasā **tedhā’**ya mīrito.
::

::hangnum
289\.
::

::gatha1
Andhatamaharo hārī, samāruḷho mahodayaṃ;
::

::gathalast
Rājate raṃsimālī’yaṃ, bhagavā bodhayaṃ jane.
::

::centre
Abhinnapadavākyasileso.
::

::hangnum
290\.
::

::gatha1
Sāradā’malakā’bhāso, samānīta parikkhayo;
::

::gathalast
Kumudā’karasambodho, pīṇeti janataṃ sudhī.
::

::centre
Bhinnapadavākyasileso.
::

::hangnum
291\.
::

::gatha1
Samāhita’ttavinayo, ahīna mada maddano;
::

::gathalast
Sugato visadaṃ pātu, pāṇinaṃ so vināyako.
::

::centre
Bhinnābhinnapadavākyasileso.
::

::hangnum
292\.
::

::gatha1
Viruddhā, viruddhā, bhinna, kammā, niyamavā, paro;
::

::gathalast
Niyama’kkhepavacano, avirodhi, virodhya’pi.
::

::hangnum
293\.
::

::gatha1
Ocitya samposakādi, sileso, padajā’di {note:padajāti (ka.)} pi;
::

::gathalast
Esaṃ nidassanesve’va, rūpa māvi bhavissati.
::

#### Viruddhakammasilesa

::hangnum
294\.
::

::gatha1
Savase vattayaṃ lokaṃ, akhilaṃ kallaviggaho;
::

::gathalast
Parābhavati mārāri, dhammarājā vijambhate.
::

#### Aviruddhakammasilesa

::hangnum
295\.
::

::gatha1
Sabhāvamadhuraṃ puñña viseso’daya sambhavaṃ;
::

::gathalast
Suṇanti vācaṃ munino, janā passanti cā’mataṃ.
::

#### Abhinnakammasilesa

::hangnum
296\.
::

::gatha1
Andhakārā’pahārāya{pb:M:0.0182}, sabhāva madhurāya ca;
::

::gathalast
Mano pīṇeti jantūnaṃ, jino vācāya bhāya ca.
::

#### Niyamavantasilesa

::hangnum
297\.
::

::gatha1
Kesa’kkhīnaṃ’va kaṇhattaṃ, bhamūnaṃyeva vaṅkatā;
::

::gathalast
Pāṇipādā’dharānaṃ’va, munindassā’bhirattatā.
::

#### Niyamakkhepasilesa

::hangnum
298\.
::

::gatha1
Pāṇipādā’dharesve’va, sārāgo tava dissati;
::

::gathalast
Dissate so’ya mathavā, nātha! Sādhuguṇesva’pi.
::

#### Avirodhisilesa

::hangnum
299\.
::

::gatha1
Salakkhaṇo’tisubhago, tejassī niyato’dayo;
::

::gatha2
Lokeso jitasaṃkleso,
::

::gathalast
Vibhāti samaṇissaro.
::

#### Virodhisilesa

::hangnum
300\.
::

::gatha1
Asamopi samo loke,
::

::gatha2
Lokesopi naruttamo;
::

::gathalast
Sadayo pya’dayo pāpe, cittā’yaṃ munino gati.
::

#### Ocityasamposakapadasilesa

::hangnum
301\.
::

::gatha1
Saṃsāradukkho’pahatā, vanatā janatā tvayi;
::

::gathalast
Sukha micchita maccantaṃ, amatandada! Vindati.
::

::hangnum
302\.
::

::gatha1
Guṇayuttehi vatthūhi, samaṃ katvāna kassaci;
::

::gathalast
Saṃkittanaṃ bhavati yaṃ, sā matā **tulyayogitā.**
::

::hangnum
303\.
::

::gatha1
**Sampattasammado loko, sampattā’lokasampado;**
::

::gathalast
**Ubhohi raṃsimālī ca, bhagavā ca tamonudo.**
::

::hangnum
304\.
::

::gatha1
Atthantaraṃ sādhayatā, kiñci taṃ sadisaṃ phalaṃ;
::

::gathalast
Dassīyate asantaṃ vā, santaṃ vā taṃ **nidassanaṃ.**
::

#### Asantaphalanidassana

::hangnum
305\.
::

::gatha1
Udayā {pb:M:0.0183} samaṇindassa, yanti pāpā parābhavaṃ;
::

::gathalast
Dhammarājaviruddhānaṃ, sūcayantā dura’ntataṃ.
::

#### Santaphalanidassana

::hangnum
306\.
::

::gatha1
Siro nikkhitta caraṇo, cchariyāna’mbujāna’yaṃ;
::

::gathalast
Parama’bbhutataṃ loke, viññāpeta’ttano jino.
::

::hangnum
307\.
::

::gatha1
Vibhūtiyā mahantattaṃ, adhippāyassa vā siyā;
::

::gathalast
Paramukkaṃsataṃ yātaṃ, taṃ **mahantatta** mīritaṃ.
::

#### Vibhūtimahantatta

::hangnum
308\.
::

::gatha1
Kirīṭa ratana’cchāyā, nuviddhā’tapa vāraṇo;
::

::gathalast
Purā paraṃ siriṃ vindi, bodhisatto’ bhinikkhamā.
::

#### Adhippāyamahantatta

::hangnum
309\.
::

::gatha1
Satto sambodhiyaṃ bodhi, satto sattahitāya so;
::

::gathalast
Hitvā sneharasābandha, mapi rāhulamātaraṃ.
::

::hangnum
310\.
::

::gatha1
Gopetvā vaṇṇanīyaṃ yaṃ, kiñci dassīyate paraṃ;
::

::gathalast
Asamaṃ vā samaṃ tassa, yadi sā **vañcanā** matā.
::

#### Asamavañcanā

::hangnum
311\.
::

::gatha1
Purato na sahassesu, na pañcesu ca tādino;
::

::gathalast
Māro paresu tasse’saṃ, sahassaṃ dasavaḍḍhitaṃ.
::

#### Samavañcanā

::hangnum
312\.
::

::gatha1
Vivāda manuyuñjanto, munindavadani’ndunā;
::

::gathalast
Sampuṇṇo candimā nā’yaṃ, chatta metaṃ manobhuno.
::

::hangnum
313\.
::

::gatha1
Parānuvattanādīhi, nibbindeni’ha yā katā;
::

::gathalast
Thuti ra’ppakate sā’yaṃ, siyā **appakatatthuti.**
::

::hangnum
314\.
::

::gatha1
**Sukhaṃ jīvanti hariṇā, vanesva’parasevino;**
::

::gathalast
**Anāyāso palābhehi, jaladabbhaṅkurādibhi.**
::

::hangnum
315\.
::

::gatha1
Uttaraṃ uttaraṃ yattha, pubbapubbavisesanaṃ;
::

::gathalast
Siyā **ekāvali** sā’yaṃ, dvidhā vidhi, nisedhato.
::

#### Vidhiekāvali

::hangnum
316\.
::

::gatha1
Pādā {pb:M:0.0184} nakhāli rucirā, nakhāli raṃsi bhāsurā;
::

::gathalast
Raṃsītamopahāne’ka, rasā sobhanti satthuno.
::

#### Nisedhaekāvali

::hangnum
317\.
::

::gatha1
Asantuṭṭho yati neva,
::

::gatha2
Santoso nā’layāhato;
::

::gathalast
Nā’layo yo sa jantūnaṃ, nā’nanta byasanā vaho.
::

::hangnum
318\.
::

::gatha1
Yahiṃ bhūsiya bhūsattaṃ, aññamaññaṃ tu vatthunaṃ;
::

::gathalast
Vinā’va sadisattaṃ taṃ, **aññamaññavibhūsanaṃ.**
::

::hangnum
319\.
::

::gatha1
**Byāmaṃ’su maṇḍalaṃ tena, muninā lokabandhunā;**
::

::gathalast
**Mahantiṃ vindatī kantiṃ, sopi teneva tādisiṃ.**
::

::hangnum
320\.
::

::gatha1
Kathanaṃ sahabhāvassa, kriyāya ca, guṇassa ca;
::

::gathalast
**‘Sahavuttī’**ti viññeyyaṃ, ta’dudāharaṇaṃ yathā.
::

#### Kriyāsahavutti

::hangnum
321\.
::

::gatha1
Jalanti candaraṃsīhi, samaṃ satthu nakhaṃ savo;
::

::gathalast
Vijambhati ca candena, samaṃ tammukhacandimā.
::

#### Guṇasahavutti

::hangnum
322\.
::

::gatha1
Jino’dayena malīnaṃ, saha dujjana cetasā;
::

::gathalast
Pāpaṃ disā suvimalā, saha sajjana cetasā.
::

::hangnum
323\.
::

::gatha1
Virodhīnaṃ pada’tthānaṃ, yattha saṃsaggadassanaṃ;
::

::gathalast
Samukkaṃsā’bhidhānatthaṃ, matā sā’yaṃ **virodhitā.**
::

::hangnum
324\.
::

::gatha1
**Guṇā sabhāva madhurā, api loke’ka bandhuno;**
::

::gathalast
**Sevitā pāpa sevīnaṃ, sampadūsenti mānasaṃ.**
::

::hangnum
325\.
::

::gatha1
Yassa kassa ci dānena, yassa kassa ci vatthuno;
::

::gathalast
Visiṭṭhassa ya mādānaṃ, **‘parivuttī’**ti sā matā.
::

::hangnum
326\.
::

::gatha1
**Purā paresaṃ datvāna, manuññaṃ nayanādikaṃ;**
::

::gathalast
**Muninā samanuppattā, dāni sabbaññutāsirī** {note:muninda! samanuppatto, dāni sabbaññutāsiriṃ (ka.)}.
::

::hangnum
327\.
::

::gatha1
Kiñci {pb:M:0.0185} disvāna viññātā, paṭipajjati taṃsamaṃ;
::

::gathalast
Saṃsayā’pagataṃ vatthuṃ, yattha so’yaṃ **bhamo** mato.
::

::hangnum
328\.
::

::gatha1
**Samaṃ disāsu’jjalāsu, jina pāda nakhaṃ’sunā;**
::

::gathalast
**Passantā abhinandanti, candā’tapa manā janā.**
::

::hangnum
329\.
::

::gatha1
Pavuccate yaṃ nāmādi, kavīnaṃ bhāvabodhanaṃ;
::

::gathalast
Yena kenaci vaṇṇena, **bhāvo** nāmā’ya mīrito.
::

::hangnum
330\.
::

::gatha1
**Nanu teye’va santāno, sāgarā na kulācalā;**
::

::gathalast
**Manampi mariyādaṃ ye, saṃvaṭṭepi jahanti no.**
::

::hangnum
331\.
::

::gatha1
Aṅgaṅgi bhāvā sadisa, balabhāvā ca bandhane;
::

::gathalast
Saṃsaggo’laṅkatīnaṃ yo, taṃ **‘missa’**nti pavuccati.
::

#### Aṅgaṅgībhāvamissa

::hangnum
332\.
::

::gatha1
Pasatthā munino pāda, nakha raṃsi mahānadī;
::

::gathalast
Aho! Gāḷhaṃ nimuggepi, sukhayatye’va te jane.
::

#### Sadisa bala bhāva missa

::hangnum
333\.
::

::gatha1
Veso sabhāva madhuro, rūpaṃ netta rasāyanaṃ;
::

::gathalast
Madhū’va munino vācā, na sampīṇeti kaṃ janaṃ.
::

::hangnum
334\.
::

::gatha1
**Āsī** nāma siyā’tthassa, iṭṭhassā’sīsanaṃ yathā;
::

::gatha2
**Tiloke’kagati nātho,**
::

::gathalast
**Pātu loka mapāyato.**
::

::hangnum
335\.
::

::gatha1
Rasa’ppatīti janakaṃ, jāyate yaṃ vibhūsanaṃ;
::

::gathalast
**‘Rasavanta’**nti taṃ ñeyyaṃ, rasavanta vidhānato.
::

::hangnum
336\.
::

::gatha1
**Rāgā’nata’bbhuta saroja mukhaṃ dharāya,**
::

::gatha2
**Pādā tilokagaruno’dhika bandharāgā;**
::

::gatha3
**Ādāya niccasarasena karena gāḷhaṃ,**
::

::gathalast
**Sañcumbayanti satatā’hita sambhamena.**
::

::hangnum
337\.
::

::gatha1
Iccā’nugamma {pb:M:0.0186} purimācariyā’nubhāvaṃ,
::

::gatha2
Saṅkhepato nigadito’ya malaṅkatīnaṃ;
::

::gatha3
Bhedo’parūpari kavīhi vikappiyānaṃ,
::

::gathalast
Ko nāma passitu malaṃ khalu tāsa mantaṃ.
::

::centre
Iti saṅgharakkhitamahāsāmi viracite subodhālaṅkāre
::

::centre
Atthālaṅkārāvabodho nāma
::

::centre
Catuttho paricchedo.
::

### 5. Bhāvāvabodha-pañcamapariccheda

::hangnum
338\.
::

::gatha1
Paṭibhānavatā loka, vohāra’manusārinā;
::

::gathalast
Tato’citya samullāsa, vedinā kavinā paraṃ.
::

::hangnum
339\.
::

::gatha1
Ṭhāyisambandhino bhāva, vibhāvā sā’nubhāvakā;
::

::gathalast
Sambajjhanti nibandhā te, rasa’ssādāya sādhunaṃ.
::

#### Bhāvaadhippāya

::hangnum
340\.
::

::gatha1
Citta vutti visesā tu, bhāvayanti rase yato;
::

::gathalast
Ratyādayo tato bhāva, saddena parikittitā.
::

#### Ṭhāyībhāvaadhippāya

::hangnum
341\.
::

::gatha1
Virodhinā’ññabhāvena, yo bhāvo na tirohito;
::

::gathalast
Sīlena tiṭṭhati’cceso, **‘ṭhāyībhāvo’**ti saddito.
::

#### Ṭhāyībhāvappabhedauddesa

::hangnum
342\.
::

::gatha1
Rati, hasso, ca soko, ca,
::

::gatha2
Kodhu, ssāhā, bhayaṃ,pi ca;
::

::gathalast
Jigucchā, vimhayo, ceva, samo ca nava **ṭhāyino.**
::

#### Byabhicārībhāvaadhippāya

::hangnum
343\.
::

::gatha1
Tirobhāvā, vibhāvā’di, visesanā’bhimukhyato;
::

::gathalast
Ye te caranti sīlena, te honti **byabhicārino.**
::

#### Byabhicāribhāvapabheda

::hangnum
344\.
::

::gatha1
Nibbedo{pb:M:0.0187}, takka, saṅkā, sama,
::

::gatha2
Dhiti, jaḷatā, dīnatu, ggā, lasattaṃ,
::

::gatha3
Suttaṃ, tāso, gilānu, ssuka, harisa,
::

::gatha2
Sati, ssā, visādā, bahitthā {note:bahiddhā (ka.)};
::

::gatha3
Cintā, gabbā, pamāro, marisa, mada,
::

::gatha2
Matu, mmāda, mohā, vibodho,
::

::gatha3
Niddā, vegā, sabilaṃ, maraṇa,
::

::gathalast
Capalatā {note:sacapalā (ka.)}, byādhi, **tettiṃsa** mete.
::

#### Sattikabhāvaadhippāya

::hangnum
345\.
::

::gatha1
Samāhita’tta’ppabhavaṃ, **sattaṃ** {note:satvaṃ (ka.)} teno’papāditā;
::

::gathalast
**Sattikā** {note:sātvikā (ka.)} pya’nubhāvatte, visuṃ **bhāvā** bhavanti te.
::

#### Sattikabhāvappabheda

::hangnum
346\.
::

::gatha1
Thambho, paḷaya, romañcā, tathā seda, ssu, vepathu;
::

::gathalast
Vevaṇṇiyaṃ, visaratā, bhāvā’ṭṭhe’te tu sattikā.
::

::hangnum
347\.
::

::gatha1
Yadā ratyādayo bhāvā, ṭhitisīlā na honti ce;
::

::gathalast
Tadā sabbepi te bhāvā, bhavanti byabhicārino.
::

::hangnum
348\.
::

::gatha1
**Vibhāvo** kāraṇaṃ tesu, ppattiyu’ddīpane tathā;
::

::gatha2
Yo siyā bodhako tesaṃ,
::

::gathalast
**Anubhāvo’**ya mīrito.
::

::hangnum
349\.
::

::gatha1
Nekahetuṃ manovutti, visesañca vibhāvituṃ;
::

::gathalast
Bhāvaṃ vibhāvā’nubhāvā, vaṇṇiyā bandhane phuṭaṃ.
::

::hangnum
350\.
::

::gatha1
Savibhāvā’nubhāvehi, bhāvā te te yathārahaṃ;
::

::gathalast
Vaṇṇanīyā yatho’cityaṃ, lokarūpā’nugāminā.
::

::hangnum
351\.
::

::gatha1
Citta {pb:M:0.0188} vutti visesattā, mānasā sattikā’ṅgato;
::

::gathalast
Bahi nissaṭa sedādi, anubhāvehi vaṇṇiyā.
::

#### Rasaadhippāya

::hangnum
352\.
::

::gatha1
Sāmājikāna mānando, yo bandhatthā’nusārinaṃ;
::

::gathalast
Rasīyatīti taññūhi, **raso** nāmā’ya’mīrito.
::

#### Rasappabheda

::hangnum
353\.
::

::gatha1
Savibhāvā, nubhāvehi, sattika,byabhicāribhi;
::

::gathalast
Assādiyatta mānīya, māno ṭhāye’va so raso.
::

::hangnum
354\.
::

::gatha1
Siṅgāra,hassa,karuṇā, rudda,vīra,bhayānakā;
::

::gathalast
Bībhaccha,bbhuta,santā, ca, rasā ṭhāyīna nukkamā.
::

::hangnum
355\.
::

::gatha1
Dukkharūpe’ya’ mānando, kathaṃ nu karuṇādike?
::

::gatha2
**Siyā sotūnamānando,**
::

::gathalast
**Soko vessantarassa hi.**
::

#### Ṭhāyībhāva niddesa ratiṭṭhāyībhāva

::hangnum
356\.
::

::gatha1
Ramma,desa, kalā, kāla, vesādi, paṭisevanā;
::

::gathalast
Yuvāna’ññoññarattānaṃ, pamodo **rati** ruccate.
::

::hangnum
357\.
::

::gatha1
Yutyā bhāvānubhāvā te, nibandhā posayanti naṃ;
::

::gathalast
Sopya’yoga, vippayoga, sambhogānaṃ vasā **tidhā.**
::

#### Hassaṭṭhāyībhāva

::hangnum
358\.
::

::gatha1
Vikārā’katiādīhi, attano tha parassa vā;
::

::gatha2
Hasso niddā, samā’lasya, mucchādi,byabhicāribhi;
::

::gathalast
Paripose siyā hasso, bhiyyo’tthipabhutīnaṃ so.
::

#### Hassappabheda

::hangnum
359\.
::

::gatha1
Sita miha vikāsi nayanaṃ,
::

::gatha2
Kiñcā’lakkhiya dijaṃ tu taṃ **hasitaṃ;**
::

::gathalast
Madhurassaraṃ **vihasitaṃ,** aṃsasirokampa**mupahasitaṃ.**
::

::hangnum
360\.
::

::gatha1
**Apahasitaṃ** {pb:M:0.0189} sajala’kkhi, vikkhittaṅgaṃ bhavatya’**tihasitaṃ;**
::

::gatha2
Dve dve kathitā ce’saṃ,
::

::gathalast
Jeṭṭhe {note:majjhe’dhameti ettha majjhe adhameti padacchedo} majjhe’dhame ca kamaso.
::

#### Karuṇaṭṭhāyībhāva

::hangnum
361\.
::

::gatha1
Sokarūpo tu **karuṇo,** niṭṭhappatti’ṭṭha nāsato;
::

::gatha2
Tatthā’**nubhāvā** rudita, paḷaya,tthambhakādayo;
::

::gathalast
Visādā,lasya,maraṇa, cintā’dī **byabhicārino.**
::

#### Ruddaṭṭhāyībhāva

::hangnum
362\.
::

::gatha1
Kodho macchariyā’dīhi, pose tāsa, madādibhi;
::

::gathalast
Nayanā’ruṇatādīhi, **ruddo** nāma raso bhave.
::

#### Vīraṭṭhāyībhāva

::hangnum
363\.
::

::gatha1
Patāpa, vikkamā’dīhu, ssāho **‘vīro’**ti saññito;
::

::gatha2
Raṇa,dāna,dayāyogā, vīro’yaṃ **tividho** bhave;
::

::gathalast
Tevā’**nubhāvā** dhiti,ma, tyā’dayo **byabhicārino.**
::

#### Bhayaṭṭhāyībhāva

::hangnum
364\.
::

::gatha1
Vikārā,sani,sattā’di, bhayu’kkaṃso **bhayānako;**
::

::gathalast
Sedā’dayo **nubhāve’**ttha, tāsā’dī **byabhicārino.**
::

#### Jigucchāṭṭhāyībhāva

::hangnum
365\.
::

::gatha1
Jigucchā rudhirā’dīhi, pūtyā’dīhi virāgato;
::

::gatha2
**Bībhaccho** khobhanu’bbegī, kamena karuṇāyuto;
::

::gathalast
Nāsā vikūṇanādīhi, saṅkādīhi’ssa posanaṃ.
::

#### Vimhayaṭṭhāyībhāva

::hangnum
366\.
::

::gatha1
Ati loka padatthehi, vimhayo’yaṃ raso’**bbhuto;**
::

::gatha2
Tassā’**nubhāvā** seda,ssu, sādhuvādā’dayo siyuṃ;
::

::gathalast
Tāsā,vega,dhiti,ppaññā, honte’ttha **byabhicārino.**
::

#### Samaṭṭhāyībhāva

::hangnum
367\.
::

::gatha1
Ṭhāyībhāvo samo mettā, dayā,modā’di sambhavo;
::

::gathalast
Bhāvādīhi ta’dukkaṃso, **santo** santa nisevito.
::

::centre
Iti saṅgharakkhita mahāsāmiviracite subodhālaṅkāre
::

::centre
Rasabhāvā’vabodho nāma
::

::centre
Pañcamo paricchedo.
::

::centre
Subodhālaṅkāro samatto.
::
