# 17.2 Kaṇaverapupphiyattheraapadāna

(7.)

2441\. _“Siddhattho nāma bhagavā,_  
_lokajeṭṭho narāsabho;_  
_Purakkhato sāvakehi,_  
_nagaraṃ paṭipajjatha._  

(8.)

2442\. _Rañño antepure āsiṃ,_  
_gopako abhisammato;_  
_Pāsāde upaviṭṭhohaṃ,_  
_addasaṃ lokanāyakaṃ._  

(9.)

2443\. _Kaṇaveraṃ gahetvāna,_  
_bhikkhusaṃghe samokiriṃ;_  
_Buddhassa visuṃ katvāna,_  
_tato bhiyyo samokiriṃ._  

(10.)

2444\. _Catunnavutito kappe,_  
_Yaṃ pupphamabhipūjayiṃ;_  
_Duggatiṃ nābhijānāmi,_  
_Buddhapūjāyidaṃ phalaṃ._  

(11.)

2445\. _Sattāsītimhito kappe,_  
_caturāsuṃ mahiddhikā;_  
_Sattaratanasampannā,_  
_cakkavattī mahabbalā._  

(12.)

2446\. _Paṭisambhidā catasso,_  
_…pe…_  
_kataṃ buddhassa sāsanaṃ”._  

2447\. Itthaṃ sudaṃ āyasmā kaṇaverapupphiyo thero imā gāthāyo abhāsitthāti.

---

2448\. Kaṇaverapupphiyattherassāpadānaṃ dutiyaṃ.
