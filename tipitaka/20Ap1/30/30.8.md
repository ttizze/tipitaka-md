

# 30.8 Saraṇagamaniyattheraapadāna



(36.)

3407\. _“Pabbate himavantamhi,_  
_ahosiṃ luddako tadā;_  
_Vipassiṃ addasaṃ buddhaṃ,_  
_lokajeṭṭhaṃ narāsabhaṃ._  


(37.)

3408\. _Upāsitvāna sambuddhaṃ,_  
_veyyāvaccamakāsahaṃ;_  
_Saraṇañca upāgacchiṃ,_  
_dvipadindassa tādino._  


(38.)

3409\. _Ekanavutito kappe,_  
_saraṇaṃ upagacchahaṃ;_  
_Duggatiṃ nābhijānāmi,_  
_saraṇāgamanapphalaṃ._  


(39.)

3410\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3411\. Itthaṃ sudaṃ āyasmā saraṇagamaniyo thero imā gāthāyo abhāsitthāti.

---

3412\. Saraṇagamaniyattherassāpadānaṃ aṭṭhamaṃ.





