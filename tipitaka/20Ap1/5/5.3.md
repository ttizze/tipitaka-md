

# 5.3 Kāḷigodhāputtabhaddiyattheraapadāna



(54.)

1266\. _“Padumuttarasambuddhaṃ,_  
_mettacittaṃ mahāmuniṃ;_  
_Upeti janatā sabbā,_  
_sabbalokagganāyakaṃ._  


(55.)

1267\. _Sattukañca baddhakañca,_  
_āmisaṃ pānabhojanaṃ;_  
_Dadanti satthuno sabbe,_  
_puññakkhette anuttare._  


(56.)

1268\. _Ahampi dānaṃ dassāmi,_  
_devadevassa tādino;_  
_Buddhaseṭṭhaṃ nimantetvā,_  
_saṃghampi ca anuttaraṃ._  


(57.)

1269\. _Uyyojitā mayā cete,_  
_nimantesuṃ tathāgataṃ;_  
_Kevalaṃ bhikkhusaṃghañca,_  
_puññakkhettaṃ anuttaraṃ._  


(58.)

1270\. _Satasahassapallaṅkaṃ,_  
_sovaṇṇaṃ gonakatthataṃ;_  
_Tūlikāpaṭalikāya,_  
_khomakappāsikehi ca;_  
_Mahārahaṃ paññāpayiṃ,_  
_āsanaṃ buddhayuttakaṃ._  


(59.)

1271\. _Padumuttaro lokavidū,_  
_devadevo narāsabho;_  
_Bhikkhusaṃghaparibyūḷho,_  
_mama dvāramupāgami._  


(60.)

1272\. _Paccuggantvāna sambuddhaṃ,_  
_lokanāthaṃ yasassinaṃ;_  
_Pasannacitto sumano,_  
_abhināmayiṃ saṃgharaṃ._  


(61.)

1273\. _Bhikkhūnaṃ satasahassaṃ,_  
_buddhañca lokanāyakaṃ;_  
_Pasannacitto sumano,_  
_paramannena tappayiṃ._  


(62.)

1274\. _Padumuttaro lokavidū,_  
_āhutīnaṃ paṭiggaho;_  
_Bhikkhusaṃghe nisīditvā,_  
_imā gāthā abhāsatha._  


(63.)

1275\. _‘Yenidaṃ āsanaṃ dinnaṃ,_  
_sovaṇṇaṃ gonakatthataṃ;_  
_Tamahaṃ kittayissāmi,_  
_suṇātha mama bhāsato._  


(64.)

1276\. _Catusattatikkhattuṃ so,_  
_devarajjaṃ karissati;_  
_Anubhossati sampattiṃ,_  
_accharāhi purakkhato._  


(65.)

1277\. _Padesarajjaṃ sahassaṃ,_  
_vasudhaṃ āvasissati;_  
_Ekapaññāsakkhattuñca,_  
_cakkavattī bhavissati._  


(66.)

1278\. _Sabbāsu bhavayonīsu,_  
_uccākulī bhavissati;_  
_So ca pacchā pabbajitvā,_  
_sukkamūlena codito;_  
_Bhaddiyo nāma nāmena,_  
_hessati satthu sāvako’._  


(67.)

1279\. _Vivekamanuyuttomhi,_  
_pantasenanivāsahaṃ;_  
_Phalañcādhigataṃ sabbaṃ,_  
_cattaklesomhi ajjahaṃ._  


(68.)

1280\. _Mama sabbaṃ abhiññāya,_  
_sabbaññū lokanāyako;_  
_Bhikkhusaṃghe nisīditvā,_  
_etadagge ṭhapesi maṃ._  


(69.)

1281\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1282\. Itthaṃ sudaṃ āyasmā bhaddiyo kāḷigodhāya putto thero imā gāthāyo abhāsitthāti.

---

1283\. Bhaddiyassa kāḷigodhāya puttattherassāpadānaṃ tatiyaṃ.





