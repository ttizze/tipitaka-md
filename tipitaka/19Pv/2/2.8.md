# 2.8 Cūḷaseṭṭhipetavatthu

(246.)

269\. _“Naggo kiso pabbajitosi bhante,_  
_Rattiṃ kuhiṃ gacchasi kissa hetu;_  
_Ācikkha me taṃ api sakkuṇemu,_  
_Sabbena vittaṃ paṭipādaye tuvan”ti._  

(247.)

270\. _“Bārāṇasī nagaraṃ dūraghuṭṭhaṃ,_  
_Tatthāhaṃ gahapati aḍḍhako ahu dīno;_  
_Adātā gedhitamano āmisasmiṃ,_  
_Dussīlyena yamavisayamhi patto._  

(248.)

271\. _So sūcikāya kilamito tehi,_  
_Teneva ñātīsu yāmi āmisakiñcikkhahetu;_  
_Adānasīlā na ca saddahanti,_  
_Dānaphalaṃ hoti paramhi loke._  

(249.)

272\. _Dhītā ca mayhaṃ lapate abhikkhaṇaṃ,_  
_‘Dassāmi dānaṃ pitūnaṃ pitāmahānaṃ’;_  
_Tamupakkhaṭaṃ parivisayanti brāhmaṇā,_  
_‘Yāmi ahaṃ andhakavindaṃ bhottun’”ti._  

(250.)

273\. _Tamavoca rājā “anubhaviyāna tampi,_  
_Eyyāsi khippaṃ ahamapi kassaṃ pūjaṃ;_  
_Ācikkha me taṃ yadi atthi hetu,_  
_Saddhāyitaṃ hetuvaco suṇomā”ti._  

(251.)

274\. _“Tathā”ti vatvā agamāsi tattha,_  
_Bhuñjiṃsu bhattaṃ na ca dakkhiṇārahā;_  
_Paccāgami rājagahaṃ punāparaṃ,_  
_Pāturahosi purato janādhipassa._  

(252.)

275\. _Disvāna petaṃ punadeva āgataṃ,_  
_Rājā avoca “ahamapi kiṃ dadāmi;_  
_Ācikkha me taṃ yadi atthi hetu,_  
_Yena tuvaṃ cirataraṃ pīṇito siyā”ti._  

(253.)

276\. _“Buddhañca saṃghaṃ parivisiyāna rāja,_  
_Annena pānena ca cīvarena;_  
_Taṃ dakkhiṇaṃ ādisa me hitāya,_  
_Evaṃ ahaṃ cirataraṃ pīṇito siyā”ti._  

(254.)

277\. _Tato ca rājā nipatitvā tāvade,_  
_Dānaṃ sahatthā atulaṃ daditvā saṃghe;_  
_Ārocesi pakataṃ tathāgatassa,_  
_Tassa ca petassa dakkhiṇaṃ ādisittha._  

(255.)

278\. _So pūjito ativiya sobhamāno,_  
_Pāturahosi purato janādhipassa;_  
_“Yakkhohamasmi paramiddhipatto,_  
_Na mayhamatthi samā sadisā mānusā._  

(256.)

279\. _Passānubhāvaṃ aparimitaṃ mamayidaṃ,_  
_Tayānudiṭṭhaṃ atulaṃ datvā saṃghe;_  
_Santappito satataṃ sadā bahūhi,_  
_Yāmi ahaṃ sukhito manussadevā”ti._  

---

280\. Cūḷaseṭṭhipetavatthu aṭṭhamaṃ.

Bhāṇavāraṃ paṭhamaṃ.
