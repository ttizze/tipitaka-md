# 4.12 Ambavanapetavatthu

(796.)

855\. _“Ayañca te pokkharaṇī surammā,_  
_Samā sutitthā ca mahodakā ca;_  
_Supupphitā bhamaragaṇānukiṇṇā,_  
_Kathaṃ tayā laddhā ayaṃ manuññā._  

(797.)

856\. _Idañca te ambavanaṃ surammaṃ,_  
_Sabbotukaṃ dhārayate phalāni;_  
_Supupphitaṃ bhamaragaṇānukiṇṇaṃ,_  
_Kathaṃ tayā laddhamidaṃ vimānaṃ”._  

(798.)

857\. _“Ambapakkaṃ dakaṃ yāgu,_  
_sītacchāyā manoramā;_  
_Dhītāya dinnadānena,_  
_tena me idha labbhati”._  

(799.)

858\. _“Sandiṭṭhikaṃ kammaṃ evaṃ passatha,_  
_Dānassa damassa saṃyamassa vipākaṃ;_  
_Dāsī ahaṃ ayyakulesu hutvā,_  
_Suṇisā homi agārassa issarā”ti._  

---

859\. Ambavanapetavatthu dvādasamaṃ.
