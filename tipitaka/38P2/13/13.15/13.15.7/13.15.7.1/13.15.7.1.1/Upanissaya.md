

# Upanissaya







(318.)

4752\. Niyyāniko dhammo niyyānikassa dhammassa upanissayapaccayena paccayo. **Pakatūpanissayo**—  paṭhamo maggo dutiyassa maggassa upanissayapaccayena paccayo…pe…  tatiyo maggo catutthassa maggassa upanissayapaccayena paccayo. Niyyāniko dhammo aniyyānikassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  ariyā maggaṃ upanissāya anuppannaṃ samāpattiṃ uppādenti, uppannaṃ samāpajjanti, saṅkhāre aniccato…pe…  vipassanti, maggo ariyānaṃ atthapaṭisambhidāya…pe…  paṭibhānapaṭisambhidāya ṭhānāṭhānakosallassa upanissayapaccayena paccayo, maggo phalasamāpattiyā upanissayapaccayena paccayo. (2)

(319.)

4753\. Aniyyāniko dhammo aniyyānikassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  aniyyānikaṃ saddhaṃ upanissāya dānaṃ deti, sīlaṃ…pe…  uposathakammaṃ karoti, jhānaṃ uppādeti…  vipassanaṃ…  abhiññaṃ…  samāpattiṃ uppādeti…  mānaṃ jappeti…  diṭṭhiṃ gaṇhāti; aniyyānikaṃ sīlaṃ…pe…  paññaṃ…  rāgaṃ…pe…  patthanaṃ…  utuṃ…  bhojanaṃ…  senāsanaṃ upanissāya dānaṃ deti…pe…  samāpattiṃ uppādeti, pāṇaṃ hanati…pe…  saṃghaṃ bhindati; aniyyānikā saddhā…pe…  senāsanaṃ aniyyānikāya saddhāya…pe…  patthanāya…  kāyikassa sukhassa…  kāyikassa dukkhassa…  phalasamāpattiyā upanissayapaccayena paccayo. Aniyyāniko dhammo niyyānikassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  paṭhamassa maggassa parikammaṃ paṭhamassa maggassa upanissayapaccayena paccayo…pe…  catutthassa maggassa parikammaṃ catutthassa maggassa upanissayapaccayena paccayo. (2)



