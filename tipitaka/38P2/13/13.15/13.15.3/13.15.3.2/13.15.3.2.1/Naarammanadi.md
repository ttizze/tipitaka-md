# Naārammaṇādi

(310.)

4731\. Niyyānikaṃ dhammaṃ paccayā aniyyāniko dhammo uppajjati naārammaṇapaccayā…  tīṇi.

4732\. Niyyānikaṃ dhammaṃ paccayā niyyāniko dhammo uppajjati naadhipatipaccayā—  niyyānike khandhe paccayā niyyānikādhipati. (1)

4733\. Aniyyānikaṃ dhammaṃ paccayā aniyyāniko dhammo uppajjati naadhipatipaccayā—  aniyyānikaṃ ekaṃ khandhaṃ paccayā…pe…  (yāva asaññasattā) cakkhāyatanaṃ paccayā cakkhuviññāṇaṃ…pe…  kāyāyatanaṃ paccayā kāyaviññāṇaṃ, vatthuṃ paccayā aniyyānikā khandhā. Aniyyānikaṃ dhammaṃ paccayā niyyāniko dhammo uppajjati naadhipatipaccayā—  vatthuṃ paccayā niyyānikādhipati. (2)

4734\. Niyyānikañca aniyyānikañca dhammaṃ paccayā niyyāniko dhammo uppajjati naadhipatipaccayā—  niyyānike khandhe ca vatthuñca paccayā niyyānikādhipati. (1)
