# Ārammaṇa

(59.)

4196\. Dassanena pahātabbahetukaṃ dhammaṃ paccayā dassanena pahātabbahetuko dhammo uppajjati ārammaṇapaccayā…  tīṇi. (Paṭiccasadisā.)

4197\. Nadassanena pahātabbahetukaṃ dhammaṃ paccayā nadassanena pahātabbahetuko dhammo uppajjati ārammaṇapaccayā—  nadassanena pahātabbahetukaṃ ekaṃ khandhaṃ paccayā tayo khandhā…pe…  dve khandhe…pe…  paṭisandhikkhaṇe…pe…  cakkhāyatanaṃ paccayā cakkhuviññāṇaṃ…pe…  vatthuṃ paccayā nadassanena pahātabbahetukā khandhā, vatthuṃ paccayā vicikicchāsahagato moho. Nadassanena pahātabbahetukaṃ dhammaṃ paccayā dassanena pahātabbahetuko dhammo uppajjati ārammaṇapaccayā—  vatthuṃ paccayā dassanena pahātabbahetukā khandhā, vicikicchāsahagataṃ mohaṃ paccayā sampayuttakā khandhā. Nadassanena pahātabbahetukaṃ dhammaṃ paccayā dassanena pahātabbahetuko ca nadassanena pahātabbahetuko ca dhammā uppajjanti ārammaṇapaccayā—  vatthuṃ paccayā vicikicchāsahagatā khandhā ca moho ca. (3)

(60.)

4198\. Dassanena pahātabbahetukañca nadassanena pahātabbahetukañca dhammaṃ paccayā dassanena pahātabbahetuko dhammo uppajjati ārammaṇapaccayā—  dassanena pahātabbahetukaṃ ekaṃ khandhañca vatthuñca paccayā tayo khandhā…pe…  dve khandhe ca…pe…  vicikicchāsahagataṃ ekaṃ khandhañca mohañca paccayā tayo khandhā…pe…  dve khandhe ca…pe… . (1)

4199\. Dassanena pahātabbahetukañca nadassanena pahātabbahetukañca dhammaṃ paccayā nadassanena pahātabbahetuko dhammo uppajjati ārammaṇapaccayā—  vicikicchāsahagate khandhe ca vatthuñca paccayā vicikicchāsahagato moho. (2)

4200\. Dassanena pahātabbahetukañca nadassanena pahātabbahetukañca dhammaṃ paccayā dassanena pahātabbahetuko ca nadassanena pahātabbahetuko ca dhammā uppajjanti ārammaṇapaccayā—  vicikicchāsahagataṃ ekaṃ khandhañca vatthuñca paccayā tayo khandhā moho ca…pe…  dve khandhe ca…pe… . (3)
