

# Nahetu







(106.)

4295\. Savitakkaṃ dhammaṃ paṭicca savitakko dhammo uppajjati nahetupaccayā—  ahetukaṃ savitakkaṃ ekaṃ khandhaṃ paṭicca tayo khandhā…pe…  dve khandhe…pe…  ahetukapaṭisandhikkhaṇe…pe…  vicikicchāsahagate uddhaccasahagate khandhe paṭicca vicikicchāsahagato uddhaccasahagato moho. (Savitakkamūlakā avasesā dve pañhā kātabbā, ahetukaṃ ninnānaṃ.) (3)

4296\. Avitakkaṃ dhammaṃ paṭicca avitakko dhammo uppajjati nahetupaccayā—  ahetukaṃ avitakkaṃ ekaṃ khandhaṃ paṭicca tayo khandhā…pe…  dve khandhe…pe…  ahetukaṃ vitakkaṃ paṭicca cittasamuṭṭhānaṃ rūpaṃ; ahetukapaṭisandhikkhaṇe vitakkaṃ paṭicca kaṭattārūpaṃ, vitakkaṃ paṭicca vatthu, vatthuṃ paṭicca vitakko, ekaṃ mahābhūtaṃ…pe… . (1)

4297\. Avitakkaṃ dhammaṃ paṭicca savitakko dhammo uppajjati nahetupaccayā—  ahetukaṃ vitakkaṃ paṭicca sampayuttakā khandhā, ahetukapaṭisandhikkhaṇe vitakkaṃ paṭicca sampayuttakā khandhā; paṭisandhikkhaṇe vatthuṃ paṭicca ahetukā savitakkā khandhā, vitakkaṃ paṭicca vicikicchāsahagato uddhaccasahagato moho. (2)

4298\. Avitakkaṃ dhammaṃ paṭicca savitakko ca avitakko ca dhammā uppajjanti nahetupaccayā. (Saṃkhittaṃ. Hetupaccayasadisaṃ. “Ahetukan”ti niyāmetabbaṃ.) (3)

4299\. Savitakkañca avitakkañca dhammaṃ paṭicca savitakko dhammo uppajjati nahetupaccayā—  ahetukaṃ savitakkaṃ ekaṃ khandhañca vitakkañca paṭicca tayo khandhā…pe…  dve khandhe…pe…  ahetukapaṭisandhikkhaṇe savitakkaṃ ekaṃ khandhañca vitakkañca paṭicca tayo khandhā…pe…  dve khandhe…pe…  ahetukapaṭisandhikkhaṇe savitakkaṃ ekaṃ khandhañca vatthuñca vitakkañca paṭicca tayo khandhā…pe…  dve khandhe…pe…  vicikicchāsahagate uddhaccasahagate khandhe ca vitakkañca paṭicca vicikicchāsahagato uddhaccasahagato moho. (Avasesā dve pañhā hetupaccayasadisā ninnānā, ahetukanti niyāmetabbaṃ.) (3)



