# Upanissaya

(173.)

4453\. Sukhasahagato dhammo sukhasahagatassa dhammassa upanissayapaccayena paccayo…  tīṇi.

4454\. Nasukhasahagato dhammo nasukhasahagatassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  nasukhasahagataṃ saddhaṃ upanissāya nasukhasahagatena cittena dānaṃ deti, sīlaṃ…pe…  samāpattiṃ uppādeti, mānaṃ jappeti, diṭṭhiṃ gaṇhāti; nasukhasahagataṃ sīlaṃ…pe…  paññaṃ…  rāgaṃ…pe…  patthanaṃ…  kāyikaṃ sukhaṃ…  kāyikaṃ dukkhaṃ…  utuṃ…  bhojanaṃ…  senāsanaṃ sukhaṃ upanissāya nasukhasahagatena cittena dānaṃ deti…pe…  samāpattiṃ uppādeti, pāṇaṃ hanati…pe…  saṃghaṃ bhindati; nasukhasahagatā saddhā…pe…  senāsanaṃ sukhañca nasukhasahagatāya saddhāya…pe…  paññāya…  rāgassa…  dosassa…pe…  patthanāya…  kāyikassa sukhassa, kāyikassa dukkhassa, maggassa, phalasamāpattiyā sukhassa ca upanissayapaccayena paccayo. (1)

4455\. Nasukhasahagato dhammo sukhasahagatassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  nasukhasahagataṃ saddhaṃ upanissāya sukhasahagatena cittena dānaṃ deti…pe…  samāpattiṃ uppādeti, mānaṃ jappeti, diṭṭhiṃ gaṇhāti; nasukhasahagataṃ sīlaṃ…pe…  paññaṃ…  rāgaṃ…pe…  patthanaṃ…  kāyikaṃ sukhaṃ…  kāyikaṃ dukkhaṃ…  utuṃ…  bhojanaṃ…  senāsanaṃ sukhaṃ upanissāya sukhasahagatena cittena dānaṃ deti…pe…  samāpattiṃ uppādeti; sukhasahagatena cittena adinnaṃ ādiyati; musā…pe…  pisuṇaṃ…pe…  samphaṃ…pe…  sandhiṃ…pe…  nillopaṃ…pe…  ekāgārikaṃ…pe…  paripanthe…pe…  paradāraṃ…pe…  gāmaghātaṃ…pe…  nigamaghātaṃ karoti; nasukhasahagatā saddhā…pe…  senāsanaṃ sukhañca sukhasahagatāya saddhāya…pe…  paññāya…  rāgassa…  mānassa…  diṭṭhiyā…  patthanāya…  kāyikassa sukhassa…  maggassa phalasamāpattiyā upanissayapaccayena paccayo. (2)

4456\. Nasukhasahagato dhammo sukhasahagatassa ca nasukhasahagatassa ca dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  nasukhasahagataṃ saddhaṃ upanissāya sukhasahagatena cittena dānaṃ deti…pe…  (dutiyagamanasadisaṃ) mānaṃ jappeti, diṭṭhiṃ gaṇhāti; nasukhasahagataṃ sīlaṃ…pe…  senāsanaṃ sukhaṃ upanissāya dānaṃ deti…pe…  samāpattiṃ uppādeti, sukhasahagatena cittena adinnaṃ ādiyati…pe…  nasukhasahagatā saddhā…pe…  senāsanaṃ sukhañca sukhasahagatāya…  saddhāya…pe…  patthanāya…  kāyikassa sukhassa, maggassa, phalasamāpattiyā sukhassa ca upanissayapaccayena paccayo. (3)

4457\. Sukhasahagato ca nasukhasahagato ca dhammā sukhasahagatassa dhammassa upanissayapaccayena paccayo…  tīṇi.
