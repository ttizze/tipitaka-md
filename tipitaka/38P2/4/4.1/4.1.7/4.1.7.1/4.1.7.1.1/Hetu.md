

# Hetu







(15.)

1357\. Saññojano dhammo saññojanassa dhammassa hetupaccayena paccayo—  saññojanā hetū sampayuttakānaṃ saññojanānaṃ hetupaccayena paccayo. (1)

1358\. Saññojano dhammo nosaññojanassa dhammassa hetupaccayena paccayo—  saññojanā hetū sampayuttakānaṃ khandhānaṃ cittasamuṭṭhānānañca rūpānaṃ hetupaccayena paccayo. (2)

1359\. Saññojano dhammo saññojanassa ca nosaññojanassa ca dhammassa hetupaccayena paccayo—  saññojanā hetū sampayuttakānaṃ khandhānaṃ saññojanānaṃ cittasamuṭṭhānānañca rūpānaṃ hetupaccayena paccayo. (3)

(16.)

1360\. Nosaññojano dhammo nosaññojanassa dhammassa hetupaccayena paccayo—  nosaññojanā hetū sampayuttakānaṃ khandhānaṃ cittasamuṭṭhānānañca rūpānaṃ hetupaccayena paccayo; paṭisandhikkhaṇe…pe… . (1)



