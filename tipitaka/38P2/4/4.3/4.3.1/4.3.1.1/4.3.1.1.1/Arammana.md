# Ārammaṇa

(43.)

1428\. Saññojanasampayuttaṃ dhammaṃ paṭicca saññojanasampayutto dhammo uppajjati ārammaṇapaccayā—  saññojanasampayuttaṃ ekaṃ khandhaṃ…pe…  dve khandhe…pe… . (1)

1429\. Saññojanasampayuttaṃ dhammaṃ paṭicca saññojanavippayutto dhammo uppajjati ārammaṇapaccayā—  uddhaccasahagate khandhe paṭicca uddhaccasahagato moho. (2)

1430\. Saññojanasampayuttaṃ dhammaṃ paṭicca saññojanasampayutto ca saññojanavippayutto ca dhammā uppajjanti ārammaṇapaccayā—  uddhaccasahagataṃ ekaṃ khandhaṃ paṭicca tayo khandhā moho ca…pe…  dve khandhe…pe… . (3)

(44.)

1431\. Saññojanavippayuttaṃ dhammaṃ paṭicca saññojanavippayutto dhammo uppajjati ārammaṇapaccayā—  saññojanavippayuttaṃ ekaṃ khandhaṃ paṭicca tayo khandhā…pe…  dve khandhe…pe…  paṭisandhikkhaṇe…pe…  vatthuṃ paṭicca khandhā. (1)

1432\. Saññojanavippayuttaṃ dhammaṃ paṭicca saññojanasampayutto dhammo uppajjati ārammaṇapaccayā—  uddhaccasahagataṃ mohaṃ paṭicca sampayuttakā khandhā. (2)

1433\. Saññojanasampayuttañca saññojanavippayuttañca dhammaṃ paṭicca saññojanasampayutto dhammo uppajjati ārammaṇapaccayā—  uddhaccasahagataṃ ekaṃ khandhañca mohañca paṭicca tayo khandhā…pe…  dve khandhe…pe… . (1)
