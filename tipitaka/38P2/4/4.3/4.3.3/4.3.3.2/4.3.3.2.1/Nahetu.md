# Nahetu

(57.)

1464\. Saññojanasampayuttaṃ dhammaṃ paccayā saññojanasampayutto dhammo uppajjati nahetupaccayā—  vicikicchāsahagate khandhe paccayā vicikicchāsahagato moho. (1)

1465\. Saññojanasampayuttaṃ dhammaṃ paccayā saññojanavippayutto dhammo uppajjati nahetupaccayā—  uddhaccasahagate khandhe paccayā uddhaccasahagato moho. (2)

(58.)

1466\. Saññojanavippayuttaṃ dhammaṃ paccayā saññojanavippayutto dhammo uppajjati nahetupaccayā—  ahetukaṃ saññojanavippayuttaṃ ekaṃ khandhaṃ…pe…  (yāva asaññasattā), cakkhāyatanaṃ paccayā cakkhuviññāṇaṃ…pe…  kāyāyatanaṃ paccayā kāyaviññāṇaṃ, vatthuṃ paccayā ahetukā saññojanavippayuttā khandhā ca uddhaccasahagato moho ca. (1)

1467\. Saññojanavippayuttaṃ dhammaṃ paccayā saññojanasampayutto dhammo uppajjati nahetupaccayā—  vatthuṃ paccayā vicikicchāsahagato moho. (2)

(59.)

1468\. Saññojanasampayuttañca saññojanavippayuttañca dhammaṃ paccayā saññojanasampayutto dhammo uppajjati nahetupaccayā—  vicikicchāsahagate khandhe ca vatthuñca paccayā vicikicchāsahagato moho. (1)

1469\. Saññojanasampayuttañca saññojanavippayuttañca dhammaṃ paccayā saññojanavippayutto dhammo uppajjati nahetupaccayā—  uddhaccasahagate khandhe ca vatthuñca paccayā uddhaccasahagato moho. (Saṃkhittaṃ.) (2)
