# Kammādi

(91.)

4041\. Saṃkiliṭṭho ceva no ca kileso dhammo saṃkiliṭṭhassa ceva no ca kilesassa dhammassa kammapaccayena paccayo—  saṃkiliṭṭhā ceva no ca kilesā cetanā sampayuttakānaṃ khandhānaṃ kammapaccayena paccayo. (1)

4042\. Saṃkiliṭṭho ceva no ca kileso dhammo kilesassa ceva saṃkiliṭṭhassa ca dhammassa kammapaccayena paccayo—  saṃkiliṭṭhā ceva no ca kilesā cetanā sampayuttakānaṃ kilesānaṃ kammapaccayena paccayo. (2)

4043\. Saṃkiliṭṭho ceva no ca kileso dhammo kilesassa ceva saṃkiliṭṭhassa ca saṃkiliṭṭhassa ceva no ca kilesassa dhammassa kammapaccayena paccayo—  saṃkiliṭṭhā ceva no ca kilesā cetanā sampayuttakānaṃ khandhānaṃ kilesānañca kammapaccayena paccayo. (3)

4044\. Āhārapaccayena paccayo…  tīṇi…  indriyapaccayena paccayo…  tīṇi…  jhānapaccayena paccayo…  tīṇi…  maggapaccayena paccayo…  nava…  sampayuttapaccayena paccayo…  nava…  atthipaccayena paccayo…  nava…  natthipaccayena paccayo…  vigatapaccayena paccayo…  avigatapaccayena paccayo…  nava.
