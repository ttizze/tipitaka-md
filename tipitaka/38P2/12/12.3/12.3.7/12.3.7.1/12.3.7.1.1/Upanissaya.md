

# Upanissaya







(58.)

3969\. Saṃkiliṭṭho dhammo saṃkiliṭṭhassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  rāgaṃ upanissāya pāṇaṃ hanati…pe…  saṃghaṃ bhindati, dosaṃ…pe…  patthanaṃ upanissāya pāṇaṃ hanati…pe…  saṃghaṃ bhindati, rāgo…pe…  patthanā rāgassa…pe…  patthanāya upanissayapaccayena paccayo. (1)

3970\. Saṃkiliṭṭho dhammo asaṃkiliṭṭhassa dhammassa upanissayapaccayena paccayo—  anantarūpanissayo, pakatūpanissayo…pe… . **Pakatūpanissayo**—  rāgaṃ upanissāya dānaṃ deti…pe…  samāpattiṃ uppādeti, dosaṃ…pe…  patthanaṃ upanissāya dānaṃ deti…pe…  samāpattiṃ uppādeti, rāgo…pe…  patthanā saddhāya…pe…  paññāya kāyikassa sukhassa…  kāyikassa dukkhassa…  maggassa, phalasamāpattiyā upanissayapaccayena paccayo. (2)

(59.)

3971\. Asaṃkiliṭṭho dhammo asaṃkiliṭṭhassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya dānaṃ deti…pe…  samāpattiṃ uppādeti; sīlaṃ…pe…  paññaṃ, kāyikaṃ sukhaṃ…  kāyikaṃ dukkhaṃ…  utuṃ…  bhojanaṃ…  senāsanaṃ upanissāya dānaṃ deti…pe…  samāpattiṃ uppādeti; saddhā…pe…  senāsanaṃ saddhāya…pe…  phalasamāpattiyā upanissayapaccayena paccayo. (1)

3972\. Asaṃkiliṭṭho dhammo saṃkiliṭṭhassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya mānaṃ jappeti, diṭṭhiṃ gaṇhāti; sīlaṃ…pe…  paññaṃ…  kāyikaṃ sukhaṃ…  kāyikaṃ dukkhaṃ…  utuṃ…  bhojanaṃ…  senāsanaṃ upanissāya pāṇaṃ hanati…pe…  saṃghaṃ bhindati; saddhā…pe…  senāsanaṃ rāgassa…pe…  patthanāya upanissayapaccayena paccayo. (2)



