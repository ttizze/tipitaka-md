# Upanissaya

(23.)

3872\. Kileso dhammo kilesassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  kilesā kilesānaṃ upanissayapaccayena paccayo…  tīṇi.

(24.)

3873\. Nokileso dhammo nokilesassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya dānaṃ deti…pe…  mānaṃ jappeti, diṭṭhiṃ gaṇhāti; sīlaṃ…pe…  paññaṃ…  rāgaṃ…  dosaṃ…  mohaṃ…  mānaṃ…  diṭṭhiṃ…  patthanaṃ…  kāyikaṃ sukhaṃ…pe…  senāsanaṃ upanissāya dānaṃ deti…pe…  saṃghaṃ bhindati; saddhā…pe…  senāsanaṃ saddhāya…pe…  phalasamāpattiyā upanissayapaccayena paccayo. (1)

3874\. Nokileso dhammo kilesassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya mānaṃ jappeti…  diṭṭhiṃ gaṇhāti; sīlaṃ…pe…  senāsanaṃ upanissāya pāṇaṃ hanati…pe…  saṃghaṃ bhindati; saddhā…pe…  senāsanaṃ kilesānaṃ upanissayapaccayena paccayo. (2)

3875\. Nokileso dhammo kilesassa ca nokilesassa ca dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya mānaṃ jappeti…  diṭṭhiṃ gaṇhāti; sīlaṃ…pe…  senāsanaṃ upanissāya pāṇaṃ hanati…pe…  saṃghaṃ bhindati; saddhā…pe…  senāsanaṃ kilesānaṃ sampayuttakānañca khandhānaṃ upanissayapaccayena paccayo. (3)

3876\. Kileso ca nokileso ca dhammā kilesassa dhammassa upanissayapaccayena paccayo…  tīṇi.
