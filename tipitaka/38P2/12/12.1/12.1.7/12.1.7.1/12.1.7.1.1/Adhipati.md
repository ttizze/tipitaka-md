# Adhipati

(19.)

3863\. Kileso dhammo kilesassa dhammassa adhipatipaccayena paccayo. **Ārammaṇādhipati**—  kilese garuṃ katvā kilesā uppajjanti…  tīṇi. (Ārammaṇādhipatiyeva.) (3)

3864\. Nokileso dhammo nokilesassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  dānaṃ…pe…  sīlaṃ…pe…  uposathakammaṃ katvā taṃ garuṃ katvā paccavekkhati assādeti abhinandati, taṃ garuṃ katvā rāgo uppajjati, diṭṭhi uppajjati; pubbe…pe…  jhānā…pe…  ariyā maggā vuṭṭhahitvā maggaṃ garuṃ katvā paccavekkhanti…pe…  phalassa adhipatipaccayena paccayo; cakkhuṃ…pe…  vatthuṃ nokilese khandhe garuṃ katvā assādeti abhinandati, taṃ garuṃ katvā rāgo uppajjati, diṭṭhi uppajjati. **Sahajātādhipati**—  nokilesādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (1)

3865\. Nokileso dhammo kilesassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  dānaṃ…pe…  jhānaṃ…pe…  cakkhuṃ…pe…  vatthuṃ nokilese khandhe garuṃ katvā assādeti abhinandati, taṃ garuṃ katvā rāgo uppajjati, diṭṭhi uppajjati. **Sahajātādhipati**—  nokilesādhipati sampayuttakānaṃ kilesānaṃ adhipatipaccayena paccayo. (2)

3866\. Nokileso dhammo kilesassa ca nokilesassa ca dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  dānaṃ…pe…  jhānaṃ…pe…  cakkhuṃ…pe…  vatthuṃ nokilese khandhe garuṃ katvā assādeti abhinandati, taṃ garuṃ katvā kilesā ca sampayuttakā ca khandhā uppajjanti. **Sahajātādhipati**—  nokilesādhipati sampayuttakānaṃ khandhānaṃ kilesānañca cittasamuṭṭhānānañca rūpānaṃ adhipatipaccayena paccayo. (3)

3867\. Kileso ca nokileso ca dhammā kilesassa dhammassa adhipatipaccayena paccayo…  tīṇi. (Ārammaṇādhipatiyeva.) (3)
