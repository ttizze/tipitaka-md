

# Upanissaya







(26.)

1038\. Āsavo dhammo āsavassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  āsavā āsavānaṃ upanissayapaccayena paccayo. (Tīṇi.)

(27.)

1039\. Noāsavo dhammo noāsavassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya dānaṃ deti…pe…  samāpattiṃ uppādeti, mānaṃ jappeti, diṭṭhiṃ gaṇhāti; sīlaṃ…pe…  senāsanaṃ upanissāya dānaṃ deti…pe…  saṃghaṃ bhindati; saddhā…pe…  senāsanaṃ saddhāya…pe…  phalasamāpattiyā upanissayapaccayena paccayo. (1)

1040\. Noāsavo dhammo āsavassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya mānaṃ jappeti, diṭṭhiṃ gaṇhāti; sīlaṃ…pe…  saṃghaṃ bhindati, saddhā…pe…  senāsanaṃ rāgassa…pe…  patthanāya upanissayapaccayena paccayo. (2)

1041\. Noāsavo dhammo āsavassa ca noāsavassa ca dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya mānaṃ jappeti, diṭṭhiṃ gaṇhāti; sīlaṃ…pe…  senāsanaṃ upanissāya…pe…  pāṇaṃ hanati…pe…  saṃghaṃ bhindati, saddhā…pe…  senāsanaṃ rāgassa…pe…  patthanāya upanissayapaccayena paccayo. (3)

1042\. Āsavo ca noāsavo ca dhammā āsavassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**…  tīṇi.



