

# Vippayutta







(34.)

1057\. Āsavo dhammo noāsavassa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  āsavā cittasamuṭṭhānānaṃ rūpānaṃ vippayuttapaccayena paccayo. **Pacchājātā**—  āsavā purejātassa imassa kāyassa vippayuttapaccayena paccayo. (1)

(35.)

1058\. Noāsavo dhammo noāsavassa dhammassa vippayuttapaccayena paccayo—  sahajātaṃ, purejātaṃ, pacchājātaṃ. **Sahajātā**—  noāsavā khandhā cittasamuṭṭhānānaṃ rūpānaṃ vippayuttapaccayena paccayo; paṭisandhikkhaṇe…pe…  khandhā vatthussa vippayuttapaccayena paccayo, vatthu khandhānaṃ vippayuttapaccayena paccayo. **Purejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…pe…  vatthu noāsavānaṃ khandhānaṃ vippayuttapaccayena paccayo. **Pacchājātā**—  noāsavā khandhā purejātassa imassa kāyassa vippayuttapaccayena paccayo. (1)

1059\. Noāsavo dhammo āsavassa dhammassa vippayuttapaccayena paccayo. **Purejātaṃ**—  vatthu āsavānaṃ vippayuttapaccayena paccayo. (2)

1060\. Noāsavo dhammo āsavassa ca noāsavassa ca dhammassa vippayuttapaccayena paccayo. **Purejātaṃ**—  vatthu āsavānaṃ sampayuttakānañca khandhānaṃ vippayuttapaccayena paccayo. (3)

(36.)

1061\. Āsavo ca noāsavo ca dhammā noāsavassa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  āsavā ca sampayuttakā ca khandhā cittasamuṭṭhānānaṃ rūpānaṃ vippayuttapaccayena paccayo. **Pacchājātā**—  āsavā ca sampayuttakā ca khandhā purejātassa imassa kāyassa vippayuttapaccayena paccayo. (1)



