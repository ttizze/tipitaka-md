# Anantara

(22.)

1030\. Āsavo dhammo āsavassa dhammassa anantarapaccayena paccayo—  purimā purimā āsavā pacchimānaṃ pacchimānaṃ āsavānaṃ anantarapaccayena paccayo. (1)

1031\. Āsavo dhammo noāsavassa dhammassa anantarapaccayena paccayo—  purimā purimā āsavā pacchimānaṃ pacchimānaṃ noāsavānaṃ khandhānaṃ anantarapaccayena paccayo; āsavā vuṭṭhānassa anantarapaccayena paccayo. (2)

1032\. Āsavo dhammo āsavassa ca noāsavassa ca dhammassa anantarapaccayena paccayo—  purimā purimā āsavā pacchimānaṃ pacchimānaṃ āsavānaṃ sampayuttakānañca khandhānaṃ anantarapaccayena paccayo. (3)

(23.)

1033\. Noāsavo dhammo noāsavassa dhammassa anantarapaccayena paccayo—  purimā purimā noāsavā khandhā pacchimānaṃ pacchimānaṃ noāsavānaṃ khandhānaṃ anantarapaccayena paccayo; anulomaṃ gotrabhussa…pe…  phalasamāpattiyā anantarapaccayena paccayo. (1)

1034\. Noāsavo dhammo āsavassa dhammassa anantarapaccayena paccayo—  purimā purimā noāsavā khandhā pacchimānaṃ pacchimānaṃ āsavānaṃ anantarapaccayena paccayo; āvajjanā āsavānaṃ anantarapaccayena paccayo. (2)

1035\. Noāsavo dhammo āsavassa ca noāsavassa ca dhammassa anantarapaccayena paccayo—  purimā purimā noāsavā khandhā pacchimānaṃ pacchimānaṃ āsavānaṃ sampayuttakānañca khandhānaṃ anantarapaccayena paccayo. (3)

(24.)

1036\. Āsavo ca noāsavo ca dhammā āsavassa dhammassa anantarapaccayena paccayo…  tīṇi.
