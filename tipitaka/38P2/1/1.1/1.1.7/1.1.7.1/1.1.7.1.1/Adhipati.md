

# Adhipati







(21.)

53\. Hetu dhammo hetussa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  hetuṃ garuṃ katvā hetū uppajjanti. **Sahajātādhipati**—  hetu adhipati sampayuttakānaṃ hetūnaṃ adhipatipaccayena paccayo. (1)

54\. Hetu dhammo nahetussa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  hetuṃ garuṃ katvā nahetū khandhā uppajjanti. **Sahajātādhipati**—  hetu adhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (2)

55\. Hetu dhammo hetussa ca nahetussa ca dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  hetuṃ garuṃ katvā hetū ca sampayuttakā ca khandhā uppajjanti. **Sahajātādhipati**—  hetu adhipati sampayuttakānaṃ khandhānaṃ hetūnañca cittasamuṭṭhānānañca rūpānaṃ adhipatipaccayena paccayo. (3)

(22.)

56\. Nahetu dhammo nahetussa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  dānaṃ datvā (Vitthāretabbaṃ yāva. Nahetū khandhā.) **Sahajātādhipati**—  nahetu adhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (1)

57\. Nahetu dhammo hetussa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  dānaṃ datvā. (Saṃkhittaṃ. Yāva vatthu nahetū ca khandhā tāva kātabbaṃ.) **Sahajātādhipati** nahetu adhipati sampayuttakānaṃ hetūnaṃ adhipatipaccayena paccayo. (2)

58\. Nahetu dhammo hetussa ca nahetussa ca dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  dānaṃ datvā sīlaṃ…pe…  uposathakammaṃ katvā taṃ garuṃ katvā paccavekkhati, taṃ garuṃ katvā nahetū khandhā ca hetū ca uppajjanti, pubbe suciṇṇāni. (Yāva vatthu nahetū khandhā, ca tāva kātabbaṃ.) **Sahajātādhipati**—  nahetu adhipati sampayuttakānaṃ khandhānaṃ hetūnañca cittasamuṭṭhānānañca rūpānaṃ adhipatipaccayena paccayo. (3)

(23.)

59\. Hetu ca nahetu ca dhammā hetussa dhammassa adhipatipaccayena paccayo. **Ārammaṇādhipati**—  hetuñca sampayuttake ca khandhe garuṃ katvā hetū uppajjanti. (1)

60\. Hetu ca nahetu ca dhammā nahetussa dhammassa adhipatipaccayena paccayo. **Ārammaṇādhipati**—  hetuñca sampayuttake ca khandhe garuṃ katvā nahetū khandhā uppajjanti. (2)

61\. Hetu ca nahetu ca dhammā hetussa ca nahetussa ca dhammassa adhipatipaccayena paccayo. **Ārammaṇādhipati**—  hetuñca sampayuttake ca khandhe garuṃ katvā hetū ca sampayuttakā ca khandhā uppajjanti. (3)



