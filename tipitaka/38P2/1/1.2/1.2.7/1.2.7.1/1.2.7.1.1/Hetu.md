

# Hetu







(96.)

257\. Sahetuko dhammo sahetukassa dhammassa hetupaccayena paccayo—  sahetukā hetū sampayuttakānaṃ khandhānaṃ hetupaccayena paccayo; paṭisandhikkhaṇe…pe… . (1)

258\. Sahetuko dhammo ahetukassa dhammassa hetupaccayena paccayo—  sahetukā hetū cittasamuṭṭhānānaṃ rūpānaṃ hetupaccayena paccayo; paṭisandhikkhaṇe…pe… . (2)

259\. Sahetuko dhammo sahetukassa ca ahetukassa ca dhammassa hetupaccayena paccayo—  sahetukā hetū sampayuttakānaṃ khandhānaṃ cittasamuṭṭhānānañca rūpānaṃ hetupaccayena paccayo; paṭisandhikkhaṇe…pe… . (3)

(97.)

260\. Ahetuko dhammo ahetukassa dhammassa hetupaccayena paccayo—  vicikicchāsahagato uddhaccasahagato moho cittasamuṭṭhānānaṃ rūpānaṃ hetupaccayena paccayo. (1)

261\. Ahetuko dhammo sahetukassa dhammassa hetupaccayena paccayo—  vicikicchāsahagato uddhaccasahagato moho sampayuttakānaṃ khandhānaṃ hetupaccayena paccayo. (2)

262\. Ahetuko dhammo sahetukassa ca ahetukassa ca dhammassa hetupaccayena paccayo—  vicikicchāsahagato uddhaccasahagato moho sampayuttakānaṃ khandhānaṃ cittasamuṭṭhānānañca rūpānaṃ hetupaccayena paccayo. (3)



