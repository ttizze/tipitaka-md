

# Vippayutta







(115.)

318\. Sahetuko dhammo ahetukassa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  sahetukā khandhā cittasamuṭṭhānānaṃ rūpānaṃ vippayuttapaccayena paccayo; paṭisandhikkhaṇe sahetukā khandhā kaṭattārūpānaṃ vippayuttapaccayena paccayo. **Pacchājātā**—  sahetukā khandhā purejātassa imassa kāyassa vippayuttapaccayena paccayo. (1)

319\. Ahetuko dhammo ahetukassa dhammassa vippayuttapaccayena paccayo—  sahajātaṃ, purejātaṃ, pacchājātaṃ. **Sahajātā**—  ahetukā khandhā cittasamuṭṭhānānaṃ rūpānaṃ vippayuttapaccayena paccayo; paṭisandhikkhaṇe ahetukā khandhā kaṭattārūpānaṃ vippayuttapaccayena paccayo; khandhā vatthussa vippayuttapaccayena paccayo; vatthu khandhānaṃ vippayuttapaccayena paccayo. **Purejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…  vatthu ahetukānaṃ khandhānaṃ mohassa ca vippayuttapaccayena paccayo. **Pacchājātā**—  ahetukā khandhā ca moho ca purejātassa imassa kāyassa vippayuttapaccayena paccayo. (1)

320\. Ahetuko dhammo sahetukassa dhammassa vippayuttapaccayena paccayo—  sahajātaṃ, purejātaṃ. **Sahajātaṃ**—  paṭisandhikkhaṇe vatthu sahetukānaṃ khandhānaṃ vippayuttapaccayena paccayo. **Purejātaṃ**—  vatthu sahetukānaṃ khandhānaṃ vippayuttapaccayena paccayo. (2)

321\. Ahetuko dhammo sahetukassa ca ahetukassa ca dhammassa vippayuttapaccayena paccayo. **Purejātaṃ**—  vatthu vicikicchāsahagatānaṃ uddhaccasahagatānaṃ khandhānaṃ mohassa ca vippayuttapaccayena paccayo. (3)

322\. Sahetuko ca ahetuko ca dhammā ahetukassa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  vicikicchāsahagatā uddhaccasahagatā khandhā ca moho ca cittasamuṭṭhānānaṃ rūpānaṃ vippayuttapaccayena paccayo. **Pacchājātā**—  vicikicchāsahagatā uddhaccasahagatā khandhā ca moho ca purejātassa imassa kāyassa vippayuttapaccayena paccayo. (1)



