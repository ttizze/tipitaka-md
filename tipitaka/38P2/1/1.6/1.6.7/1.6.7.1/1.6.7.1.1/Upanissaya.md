

# Upanissaya







(181.)

496\. Nahetu sahetuko dhammo nahetusahetukassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya dānaṃ deti…pe…  mānaṃ jappeti, diṭṭhiṃ gaṇhāti; sīlaṃ…pe…  patthanaṃ upanissāya dānaṃ deti…pe…  saṃghaṃ bhindati; saddhā…pe…  patthanā saddhāya…pe…  patthanāya maggassa phalasamāpattiyā upanissayapaccayena paccayo. (1)

497\. Nahetu sahetuko dhammo nahetuahetukassa dhammassa upanissayapaccayena paccayo—  anantarūpanissayo, pakatūpanissayo…pe… . **Pakatūpanissayo**—  saddhā kāyikassa sukhassa, kāyikassa dukkhassa upanissayapaccayena paccayo; sīlaṃ…pe…  patthanā kāyikassa sukhassa, kāyikassa dukkhassa upanissayapaccayena paccayo; saddhā…pe…  patthanā kāyikassa sukhassa, kāyikassa dukkhassa upanissayapaccayena paccayo. (2)

(182.)

498\. Nahetu ahetuko dhammo nahetuahetukassa dhammassa upanissayapaccayena paccayo—  anantarūpanissayo, pakatūpanissayo…pe… . **Pakatūpanissayo**—  kāyikaṃ sukhaṃ kāyikassa sukhassa, kāyikassa dukkhassa upanissayapaccayena paccayo; kāyikaṃ dukkhaṃ…  utu…  bhojanaṃ…  senāsanaṃ kāyikassa sukhassa, kāyikassa dukkhassa upanissayapaccayena paccayo; kāyikaṃ sukhaṃ…  kāyikaṃ dukkhaṃ…  utu…  bhojanaṃ…  senāsanaṃ kāyikassa sukhassa, kāyikassa dukkhassa upanissayapaccayena paccayo. (1)

499\. Nahetu ahetuko dhammo nahetusahetukassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  kāyikaṃ sukhaṃ upanissāya dānaṃ deti…pe…  saṃghaṃ bhindati; kāyikaṃ dukkhaṃ…  utuṃ…  bhojanaṃ…  senāsanaṃ upanissāya dānaṃ deti…pe…  saṃghaṃ bhindati; kāyikaṃ sukhaṃ …pe…  senāsanaṃ saddhāya…pe…  patthanāya maggassa phalasamāpattiyā upanissayapaccayena paccayo. (2)



