# Hetu

(136.)

376\. Hetu ceva sahetuko ca dhammo hetussa ceva sahetukassa ca dhammassa hetupaccayena paccayo—  alobho adosassa amohassa hetupaccayena paccayo. (Yathā paṭiccavārasadisaṃ.) (1)

377\. Hetu ceva sahetuko ca dhammo sahetukassa ceva na ca hetussa dhammassa hetupaccayena paccayo—  hetū sampayuttakānaṃ khandhānaṃ hetupaccayena paccayo; paṭisandhikkhaṇe…pe… . (2)

378\. Hetu ceva sahetuko ca dhammo hetussa ceva sahetukassa ca sahetukassa ceva na ca hetussa ca dhammassa hetupaccayena paccayo—  alobho adosassa amohassa sampayuttakānañca khandhānaṃ hetupaccayena paccayo. (Vitthāretabbaṃ.) (3)
