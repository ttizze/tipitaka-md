# Ārammaṇa

(99.)

3770\. Upādāno ceva upādāniyo ca dhammo upādānassa ceva upādāniyassa ca dhammassa ārammaṇapaccayena paccayo—  upādāne ārabbha upādānā uppajjanti…  tīṇi.

3771\. Upādāniyo ceva no ca upādāno dhammo upādāniyassa ceva no ca upādānassa dhammassa ārammaṇapaccayena paccayo—  dānaṃ…pe…  jhānā vuṭṭhahitvā jhānaṃ paccavekkhati, assādeti abhinandati, taṃ ārabbha rāgo uppajjati, diṭṭhi uppajjati, vicikicchā uddhaccaṃ domanassaṃ uppajjati; ariyā gotrabhuṃ paccavekkhanti, vodānaṃ paccavekkhanti, pahīne kilese…pe…  vikkhambhite kilese…pe…  pubbe samudāciṇṇe…pe…  cakkhuṃ…pe…  vatthuṃ…pe…  (saṃkhittaṃ) anāgataṃsañāṇassa āvajjanāya ārammaṇapaccayena paccayo. (1)

3772\. Upādāniyo ceva no ca upādāno dhammo upādānassa ceva upādāniyassa ca dhammassa ārammaṇapaccayena paccayo. (Saṃkhittaṃ, itare dve upādānadukasadisā.) (3)

3773\. Upādāno ceva upādāniyo ca upādāniyo ceva no ca upādāno ca dhammā upādānassa ceva upādāniyassa ca dhammassa ārammaṇapaccayena paccayo…  tīṇi. (Heṭṭhā adhipati tīṇi, upādānadukasadisā.)
