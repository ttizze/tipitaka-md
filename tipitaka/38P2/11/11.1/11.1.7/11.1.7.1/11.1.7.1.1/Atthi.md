

# Atthi







(34.)

3611\. Upādāno dhammo upādānassa dhammassa atthipaccayena paccayo—  diṭṭhupādānaṃ kāmupādānassa atthipaccayena paccayo. (Cakkaṃ.) (1)

3612\. Upādāno dhammo noupādānassa dhammassa atthipaccayena paccayo—  sahajātaṃ, pacchājātaṃ. **Sahajātā**—  upādānā sampayuttakānaṃ khandhānaṃ cittasamuṭṭhānānañca rūpānaṃ atthipaccayena paccayo. **Pacchājātā**—  upādānā purejātassa imassa kāyassa atthipaccayena paccayo. (2)

3613\. Upādāno dhammo upādānassa ca noupādānassa ca dhammassa atthipaccayena paccayo. (Saṃkhittaṃ, paṭiccasadisaṃ.) (3)

(35.)

3614\. Noupādāno dhammo noupādānassa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. (Saṃkhittaṃ, vitthāretabbaṃ.) (1)

3615\. Noupādāno dhammo upādānassa dhammassa atthipaccayena paccayo—  sahajātaṃ, purejātaṃ. **Sahajātaṃ**—  (Sahajātasadisaṃ.) **Purejātaṃ**—  (Purejātasadisaṃ.) (2)

3616\. Noupādāno dhammo upādānassa ca noupādānassa ca dhammassa atthipaccayena paccayo—  sahajātaṃ, purejātaṃ. (Saṃkhittaṃ, sahajātasadisaṃ sahajātaṃ vibhajitabbaṃ, purejātasadisaṃ purejātaṃ.) (3)

(36.)

3617\. Upādāno ca noupādāno ca dhammā upādānassa dhammassa atthipaccayena paccayo—  sahajātaṃ, purejātaṃ. **Sahajātaṃ**—  diṭṭhupādānañca sampayuttakā ca khandhā kāmupādānassa atthipaccayena paccayo (cakkaṃ). **Sahajātaṃ**—  diṭṭhupādānañca vatthu ca kāmupādānassa atthipaccayena paccayo. (Cakkaṃ.) (1)

3618\. Upādāno ca noupādāno ca dhammā noupādānassa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. **Sahajāto**—  noupādāno eko khandho ca upādānā ca tiṇṇannaṃ khandhānaṃ cittasamuṭṭhānānañca rūpānaṃ atthipaccayena paccayo…pe…  dve khandhā ca…pe… . **Sahajātā**—  upādānā ca mahābhūtā ca cittasamuṭṭhānānaṃ rūpānaṃ atthipaccayena paccayo. **Sahajātā**—  upādānā ca vatthu ca noupādānānaṃ khandhānaṃ atthipaccayena paccayo. **Pacchājātā**—  upādānā ca sampayuttakā ca khandhā purejātassa imassa kāyassa atthipaccayena paccayo. **Pacchājātā**—  upādānā ca sampayuttakā ca khandhā kabaḷīkāro āhāro ca imassa kāyassa atthipaccayena paccayo. **Pacchājātā**—  upādānā ca sampayuttakā ca khandhā rūpajīvitindriyañca kaṭattārūpānaṃ atthipaccayena paccayo. (2)

3619\. Upādāno ca noupādāno ca dhammā upādānassa ca noupādānassa ca dhammassa atthipaccayena paccayo—  sahajātaṃ, purejātaṃ. **Sahajāto**—  noupādāno eko khandho ca diṭṭhupādānañca tiṇṇannaṃ khandhānaṃ kāmupādānassa ca cittasamuṭṭhānānaṃ rūpānaṃ atthipaccayena paccayo…pe…  dve khandhā ca…pe…  (cakkaṃ). **Sahajātaṃ**—  diṭṭhupādānañca vatthu ca kāmupādānassa sampayuttakānañca khandhānaṃ atthipaccayena paccayo. (Cakkaṃ.) (3)



