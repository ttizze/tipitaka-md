

# Vippayutta







(166.)

924\. Lokiyo dhammo lokiyassa dhammassa vippayuttapaccayena paccayo—  sahajātaṃ, purejātaṃ, pacchājātaṃ. **Sahajātā**—  lokiyā khandhā cittasamuṭṭhānānaṃ rūpānaṃ vippayuttapaccayena paccayo; paṭisandhikkhaṇe…pe…  khandhā vatthussa vippayuttapaccayena paccayo; vatthu khandhānaṃ vippayuttapaccayena paccayo. **Purejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…pe…  vatthu lokiyānaṃ khandhānaṃ vippayuttapaccayena paccayo. **Pacchājātā**—  lokiyā khandhā purejātassa imassa kāyassa vippayuttapaccayena paccayo. (1)

925\. Lokiyo dhammo lokuttarassa dhammassa vippayuttapaccayena paccayo. **Purejātaṃ**—  vatthu lokuttarānaṃ khandhānaṃ vippayuttapaccayena paccayo. (2)

926\. Lokuttaro dhammo lokiyassa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  lokuttarā khandhā cittasamuṭṭhānānaṃ rūpānaṃ vippayuttapaccayena paccayo. **Pacchājātā**—  lokuttarā khandhā purejātassa imassa kāyassa vippayuttapaccayena paccayo. (1)



