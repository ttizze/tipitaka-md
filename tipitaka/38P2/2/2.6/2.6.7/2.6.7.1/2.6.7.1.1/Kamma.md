

# Kamma







(161.)

912\. Lokiyo dhammo lokiyassa dhammassa kammapaccayena paccayo—  sahajātā, nānākkhaṇikā. **Sahajātā**—  lokiyā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo; paṭisandhikkhaṇe…pe… . **Nānākkhaṇikā**—  lokiyā cetanā vipākānaṃ khandhānaṃ kaṭattā ca rūpānaṃ kammapaccayena paccayo. (1)

913\. Lokuttaro dhammo lokuttarassa dhammassa kammapaccayena paccayo—  sahajātā, nānākkhaṇikā. **Sahajātā**—  lokuttarā cetanā sampayuttakānaṃ khandhānaṃ kammapaccayena paccayo. **Nānākkhaṇikā**—  lokuttarā cetanā vipākānaṃ khandhānaṃ kammapaccayena paccayo. (1)

914\. Lokuttaro dhammo lokiyassa dhammassa kammapaccayena paccayo—  lokuttarā cetanā cittasamuṭṭhānānaṃ rūpānaṃ kammapaccayena paccayo. (2)

915\. Lokuttaro dhammo lokiyassa ca lokuttarassa ca dhammassa kammapaccayena paccayo—  lokuttarā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo. (3)



