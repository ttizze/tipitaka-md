# Purejāta

(158.)

906\. Lokiyo dhammo lokiyassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ…pe…  vatthuṃ aniccato dukkhato anattato…pe…  domanassaṃ uppajjati; dibbena cakkhunā rūpaṃ passati, dibbāya sotadhātuyā saddaṃ suṇāti. Rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa purejātapaccayena paccayo. **Vatthupurejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…pe…  vatthu lokiyānaṃ khandhānaṃ purejātapaccayena paccayo. (1)

907\. Lokiyo dhammo lokuttarassa dhammassa purejātapaccayena paccayo. **Vatthupurejātaṃ**—  vatthu lokuttarānaṃ khandhānaṃ purejātapaccayena paccayo. (2)
