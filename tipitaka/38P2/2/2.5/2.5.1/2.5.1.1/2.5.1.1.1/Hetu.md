

# Hetu







(93.)

754\. Rūpiṃ dhammaṃ paṭicca rūpī dhammo uppajjati hetupaccayā—  ekaṃ mahābhūtaṃ paṭicca tayo mahābhūtā…pe…  dve mahābhūte…pe…  mahābhūte paṭicca cittasamuṭṭhānaṃ rūpaṃ kaṭattārūpaṃ upādārūpaṃ. (1)

755\. Rūpiṃ dhammaṃ paṭicca arūpī dhammo uppajjati hetupaccayā—  paṭisandhikkhaṇe vatthuṃ paṭicca arūpino khandhā. (2)

756\. Rūpiṃ dhammaṃ paṭicca rūpī ca arūpī ca dhammā uppajjanti hetupaccayā—  paṭisandhikkhaṇe vatthuṃ paṭicca arūpino khandhā, mahābhūte paṭicca kaṭattārūpaṃ. (3)

(94.)

757\. Arūpiṃ dhammaṃ paṭicca arūpī dhammo uppajjati hetupaccayā—  arūpiṃ ekaṃ khandhaṃ paṭicca tayo khandhā…pe…  dve khandhe…pe…  paṭisandhikkhaṇe…pe… . (1)

758\. Arūpiṃ dhammaṃ paṭicca rūpī dhammo uppajjati hetupaccayā—  arūpino khandhe paṭicca cittasamuṭṭhānaṃ rūpaṃ; paṭisandhikkhaṇe…pe… . (2)

759\. Arūpiṃ dhammaṃ paṭicca rūpī ca arūpī ca dhammā uppajjanti hetupaccayā—  arūpiṃ ekaṃ khandhaṃ paṭicca tayo khandhā cittasamuṭṭhānañca rūpaṃ…pe…  dve khandhe…pe…  paṭisandhikkhaṇe…pe… . (3)

(95.)

760\. Rūpiñca arūpiñca dhammaṃ paṭicca rūpī dhammo uppajjati hetupaccayā—  arūpino khandhe ca mahābhūte ca paṭicca cittasamuṭṭhānaṃ rūpaṃ; paṭisandhikkhaṇe…pe… . (1)

761\. Rūpiñca arūpiñca dhammaṃ paṭicca arūpī dhammo uppajjati hetupaccayā—  paṭisandhikkhaṇe arūpiṃ ekaṃ khandhañca vatthuñca paṭicca tayo khandhā…pe…  dve khandhe…pe… . (2)

762\. Rūpiñca arūpiñca dhammaṃ paṭicca rūpī ca arūpī ca dhammā uppajjanti hetupaccayā—  paṭisandhikkhaṇe arūpiṃ ekaṃ khandhañca vatthuñca paṭicca tayo khandhā…pe…  dve khandhe…pe…  arūpino khandhe ca mahābhūte ca paṭicca kaṭattārūpaṃ. (Saṃkhittaṃ.) (3)



