# Adhipati

(114.)

805\. Rūpī dhammo arūpissa dhammassa adhipatipaccayena paccayo. **Ārammaṇādhipati**—  cakkhuṃ…pe…  kabaḷīkāraṃ āhāraṃ garuṃ katvā assādeti abhinandati, taṃ garuṃ katvā rāgo uppajjati, diṭṭhi uppajjati. (1)

806\. Arūpī dhammo arūpissa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  dānaṃ…pe…  (saṃkhittaṃ) nibbānaṃ maggassa, phalassa adhipatipaccayena paccayo; arūpino khandhe garuṃ katvā assādeti…pe…  rāgo uppajjati, diṭṭhi uppajjati. **Sahajātādhipati**—  arūpī adhipati sampayuttakānaṃ khandhānaṃ adhipatipaccayena paccayo. (1)

807\. Arūpī dhammo rūpissa dhammassa adhipatipaccayena paccayo. **Sahajātādhipati**—  arūpī adhipati cittasamuṭṭhānānaṃ rūpānaṃ adhipatipaccayena paccayo. (2)

808\. Arūpī dhammo rūpissa ca arūpissa ca dhammassa adhipatipaccayena paccayo. **Sahajātādhipati**—  arūpī adhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (3)
