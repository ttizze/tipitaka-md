

# Ārammaṇa







(21.)

1658\. Gantho dhammo ganthassa dhammassa ārammaṇapaccayena paccayo—  ganthe ārabbha ganthā uppajjanti. (Mūlaṃ kātabbaṃ.) Ganthe ārabbha noganthā khandhā uppajjanti. (Mūlaṃ kātabbaṃ.) Ganthe ārabbha ganthā ca sampayuttakā ca khandhā uppajjanti. (3)

(22.)

1659\. Nogantho dhammo noganthassa dhammassa ārammaṇapaccayena paccayo—  dānaṃ datvā sīlaṃ…pe…  uposathakammaṃ katvā taṃ paccavekkhati, pubbe suciṇṇāni…pe…  jhānā…pe…  ariyā maggā vuṭṭhahitvā maggaṃ paccavekkhanti, phalaṃ paccavekkhanti, nibbānaṃ paccavekkhanti. Nibbānaṃ gotrabhussa, vodānassa, maggassa, phalassa, āvajjanāya ārammaṇapaccayena paccayo; ariyā noganthe pahīne kilese…pe…  vikkhambhite kilese paccavekkhanti, pubbe…pe…  cakkhuṃ…pe…  vatthuṃ noganthe khandhe aniccato…pe…  domanassaṃ uppajjati; dibbena cakkhunā rūpaṃ passati, dibbāya sotadhātuyā saddaṃ suṇāti. Cetopariyañāṇena noganthacittasamaṅgissa cittaṃ jānāti, ākāsānañcāyatanaṃ viññāṇañcāyatanassa…pe…  ākiñcaññāyatanaṃ nevasaññānāsaññāyatanassa…pe…  rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa…pe…  noganthā khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, anāgataṃsañāṇassa, āvajjanāya ārammaṇapaccayena paccayo. (1)

1660\. Nogantho dhammo ganthassa dhammassa ārammaṇapaccayena paccayo—  dānaṃ datvā sīlaṃ…pe…  uposathakammaṃ katvā taṃ assādeti abhinandati, taṃ ārabbha rāgo uppajjati, diṭṭhi uppajjati, domanassaṃ uppajjati; pubbe suciṇṇāni…pe…  jhānā…pe…  cakkhuṃ…pe…  vatthuṃ noganthe khandhe assādeti abhinandati, taṃ ārabbha rāgo uppajjati…pe…  domanassaṃ uppajjati. (2)

1661\. Nogantho dhammo ganthassa ca noganthassa ca dhammassa ārammaṇapaccayena paccayo—  dānaṃ datvā sīlaṃ…pe…  uposathakammaṃ katvā taṃ assādeti abhinandati, taṃ ārabbha ganthā ca sampayuttakā ca khandhā uppajjanti, pubbe suciṇṇāni…pe…  jhānā…pe…  cakkhuṃ…pe…  vatthuṃ noganthe khandhe assādeti abhinandati, taṃ ārabbha ganthā ca sampayuttakā ca khandhā uppajjanti. (3)

1662\. Gantho ca nogantho ca dhammā ganthassa dhammassa ārammaṇapaccayena paccayo…  tīṇi. (Ārabbha kātabbā.)



