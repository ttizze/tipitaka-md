

# Hetu







(370.)

3238\. Upādā dhammaṃ paṭicca noupādā dhammo uppajjati hetupaccayā—  paṭisandhikkhaṇe vatthuṃ paṭicca noupādā khandhā. (1)

3239\. Noupādā dhammaṃ paṭicca noupādā dhammo uppajjati hetupaccayā—  noupādā ekaṃ khandhaṃ paṭicca tayo khandhā noupādā ca cittasamuṭṭhānaṃ rūpaṃ…pe…  dve khandhe…pe…  paṭisandhikkhaṇe noupādā ekaṃ khandhaṃ paṭicca tayo khandhā noupādā ca kaṭattārūpaṃ…pe…  dve khandhe…pe…  ekaṃ mahābhūtaṃ…pe…  dve mahābhūte paṭicca dve mahābhūtā. (1)

3240\. Noupādā dhammaṃ paṭicca upādā dhammo uppajjati hetupaccayā—  noupādā khandhe paṭicca upādā cittasamuṭṭhānaṃ rūpaṃ; paṭisandhikkhaṇe…pe…  mahābhūte paṭicca upādā cittasamuṭṭhānaṃ rūpaṃ kaṭattārūpaṃ upādārūpaṃ. (2)

3241\. Noupādā dhammaṃ paṭicca upādā ca noupādā ca dhammā uppajjanti hetupaccayā—  noupādā ekaṃ khandhaṃ paṭicca tayo khandhā upādā ca noupādā ca cittasamuṭṭhānaṃ rūpaṃ…pe…  dve khandhe…pe…  paṭisandhikkhaṇe…pe… . (3)

3242\. Upādā ca noupādā ca dhammaṃ paṭicca noupādā dhammo uppajjati hetupaccayā—  paṭisandhikkhaṇe noupādā ekaṃ khandhañca vatthuñca paṭicca tayo khandhā, dve khandhe ca…pe… . (1)



