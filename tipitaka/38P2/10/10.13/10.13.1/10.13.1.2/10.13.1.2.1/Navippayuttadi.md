# Navippayuttādi

(382.)

3279\. Noupādā dhammaṃ paṭicca noupādā dhammo uppajjati navippayuttapaccayā—  arūpe noupādā ekaṃ khandhaṃ paṭicca tayo khandhā…pe…  dve khandhe…pe…  bāhiraṃ āhārasamuṭṭhānaṃ utusamuṭṭhānaṃ asaññasattānaṃ ekaṃ mahābhūtaṃ…pe… . (1)

3280\. Noupādā dhammaṃ paṭicca upādā dhammo uppajjati navippayuttapaccayā—  bāhire āhārasamuṭṭhāne utusamuṭṭhāne asaññasattānaṃ mahābhūte paṭicca upādā kaṭattārūpaṃ, upādārūpaṃ. (2)

3281\. Noupādā dhammaṃ paṭicca upādā ca noupādā ca dhammā uppajjanti navippayuttapaccayā—  bāhiraṃ āhārasamuṭṭhānaṃ utusamuṭṭhānaṃ ekaṃ mahābhūtaṃ paṭicca tayo mahābhūtā upādā ca rūpaṃ…pe…  dve mahābhūte paṭicca dve mahābhūtā upādā ca rūpaṃ, asaññasattānaṃ ekaṃ mahābhūtaṃ paṭicca tayo mahābhūtā kaṭattā ca rūpaṃ upādārūpaṃ…pe…  dve mahābhūte paṭicca dve mahābhūtā kaṭattā ca rūpaṃ upādārūpaṃ…  nonatthipaccayā…  novigatapaccayā. (3)
