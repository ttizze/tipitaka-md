# Kamma

(36.)

2390\. Sārammaṇo dhammo sārammaṇassa dhammassa kammapaccayena paccayo—  sahajātā, nānākkhaṇikā. **Sahajātā**—  sārammaṇā cetanā sampayuttakānaṃ khandhānaṃ kammapaccayena paccayo; paṭisandhikkhaṇe…pe… . **Nānākkhaṇikā**—  sārammaṇā cetanā vipākānaṃ khandhānaṃ kammapaccayena paccayo. (1)

2391\. Sārammaṇo dhammo anārammaṇassa dhammassa kammapaccayena paccayo—  sahajātā, nānākkhaṇikā. **Sahajātā**—  sārammaṇā cetanā cittasamuṭṭhānānaṃ rūpānaṃ kammapaccayena paccayo; paṭisandhikkhaṇe…pe… . **Nānākkhaṇikā**—  sārammaṇā cetanā kaṭattārūpānaṃ kammapaccayena paccayo. (2)

2392\. Sārammaṇo dhammo sārammaṇassa ca anārammaṇassa ca dhammassa kammapaccayena paccayo—  sahajātā, nānākkhaṇikā. **Sahajātā**—  sārammaṇā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo; paṭisandhikkhaṇe…pe… . **Nānākkhaṇikā**—  sārammaṇā cetanā vipākānaṃ khandhānaṃ kaṭattā ca rūpānaṃ kammapaccayena paccayo. (3)
