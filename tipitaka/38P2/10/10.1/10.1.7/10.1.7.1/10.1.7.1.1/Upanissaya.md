# Upanissaya

(33.)

2385\. Sārammaṇo dhammo sārammaṇassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya dānaṃ deti…pe…  mānaṃ jappeti, diṭṭhiṃ gaṇhāti. Sīlaṃ…pe…  paññaṃ, rāgaṃ…pe…  patthanaṃ, kāyikaṃ sukhaṃ…  kāyikaṃ dukkhaṃ upanissāya dānaṃ deti…pe…  samāpattiṃ uppādeti, pāṇaṃ hanati…pe…  saṃghaṃ bhindati. Saddhā…pe…  paññā, rāgo…pe…  patthanā, kāyikaṃ sukhaṃ…  kāyikaṃ dukkhaṃ saddhāya…pe…  paññāya, rāgassa…pe…  patthanāya, kāyikassa sukhassa, kāyikassa dukkhassa, maggassa, phalasamāpattiyā upanissayapaccayena paccayo. (1)

2386\. Anārammaṇo dhammo sārammaṇassa dhammassa upanissayapaccayena paccayo—  ārammaṇūpanissayo, pakatūpanissayo…pe… . **Pakatūpanissayo**—  utuṃ, bhojanaṃ, senāsanaṃ upanissāya dānaṃ deti…pe…  samāpattiṃ uppādeti, pāṇaṃ hanati…pe…  saṃghaṃ bhindati. Utu…  bhojanaṃ…  senāsanaṃ saddhāya…pe…  patthanāya, kāyikassa sukhassa, kāyikassa dukkhassa, maggassa, phalasamāpattiyā upanissayapaccayena paccayo. (1)
