# Napurejātādi

(56.)

2442\. Cittaṃ dhammaṃ paṭicca nocitto dhammo uppajjati napurejātapaccayā—  arūpe cittaṃ paṭicca sampayuttakā khandhā, cittaṃ paṭicca cittasamuṭṭhānaṃ rūpaṃ; paṭisandhikkhaṇe cittaṃ paṭicca sampayuttakā khandhā kaṭattā ca rūpaṃ. (1)

2443\. Nocittaṃ dhammaṃ paṭicca nocitto dhammo uppajjati napurejātapaccayā—  arūpe nocittaṃ ekaṃ khandhaṃ paṭicca dve khandhā, dve khandhe…pe…  nocitte khandhe paṭicca cittasamuṭṭhānaṃ rūpaṃ; paṭisandhikkhaṇe…pe… . (Yāva asaññasattā.) (1)

2444\. Nocittaṃ dhammaṃ paṭicca citto dhammo uppajjati napurejātapaccayā—  arūpe nocitte khandhe paṭicca cittaṃ; paṭisandhikkhaṇe…  vatthuṃ paṭicca cittaṃ. (2)

2445\. Nocittaṃ dhammaṃ paṭicca citto ca nocitto ca dhammā uppajjanti napurejātapaccayā—  arūpe nocittaṃ ekaṃ khandhaṃ paṭicca dve khandhā cittañca, dve khandhe…pe…  paṭisandhikkhaṇe vatthuṃ paṭicca cittañca sampayuttakā ca khandhā. (3)

2446\. Cittañca nocittañca dhammaṃ paṭicca nocitto dhammo uppajjati napurejātapaccayā—  arūpe nocittaṃ ekaṃ khandhañca cittañca paṭicca dve khandhā, dve khandhe ca…pe…  nocitte khandhe ca cittañca paṭicca cittasamuṭṭhānaṃ rūpaṃ, cittañca mahābhūte ca paṭicca cittasamuṭṭhānaṃ rūpaṃ; paṭisandhikkhaṇe cittañca vatthuñca paṭicca nocittā khandhā; paṭisandhikkhaṇe cittañca sampayuttake ca khandhe paṭicca kaṭattārūpaṃ, cittañca mahābhūte ca paṭicca kaṭattārūpaṃ. (1)

---

2447\. Napacchājātapaccayā…  naāsevanapaccayā… .
