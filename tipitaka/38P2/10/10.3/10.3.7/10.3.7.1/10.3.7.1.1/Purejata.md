

# Purejāta







(129.)

2630\. Acetasiko dhammo acetasikassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ…pe…  vatthuṃ aniccato…pe…  vipassati assādeti abhinandati, taṃ ārabbha cittaṃ uppajjati. Dibbena cakkhunā rūpaṃ passati, dibbāya sotadhātuyā saddaṃ suṇāti. Rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa…pe… . **Vatthupurejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…pe…  vatthu cittassa purejātapaccayena paccayo. (1)

2631\. Acetasiko dhammo cetasikassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ…pe…  vatthuṃ aniccato…pe…  domanassaṃ uppajjati; dibbena cakkhunā rūpaṃ passati, dibbāya sotadhātuyā saddaṃ suṇāti. Rūpāyatanaṃ cakkhuviññāṇasahagatānaṃ khandhānaṃ…pe…  phoṭṭhabbāyatanaṃ kāyaviññāṇasahagatānaṃ khandhānaṃ…pe… . **Vatthupurejātaṃ**—  cakkhāyatanaṃ cakkhuviññāṇasahagatānaṃ khandhānaṃ…pe…  kāyāyatanaṃ…pe…  vatthu cetasikānaṃ khandhānaṃ purejātapaccayena paccayo. (2)

2632\. Acetasiko dhammo cetasikassa ca acetasikassa ca dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ…pe…  vatthuṃ aniccato…pe…  vipassati assādeti abhinandati, taṃ ārabbha cittañca sampayuttakā ca khandhā uppajjanti. Dibbena cakkhunā rūpaṃ passati, dibbāya sotadhātuyā saddaṃ suṇāti. Rūpāyatanaṃ cakkhuviññāṇassa sampayuttakānañca khandhānaṃ…pe…  phoṭṭhabbāyatanaṃ…pe… . **Vatthupurejātaṃ**—  cakkhāyatanaṃ cakkhuviññāṇassa sampayuttakānañca khandhānaṃ…pe…  kāyāyatanaṃ…pe…  vatthu cittassa sampayuttakānañca khandhānaṃ purejātapaccayena paccayo. (3)



