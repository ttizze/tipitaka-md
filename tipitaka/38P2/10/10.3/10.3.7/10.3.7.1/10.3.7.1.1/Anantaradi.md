# Anantarādi

(125.)

2621\. Cetasiko dhammo cetasikassa dhammassa anantarapaccayena paccayo—  purimā purimā cetasikā khandhā pacchimānaṃ pacchimānaṃ cetasikānaṃ khandhānaṃ anantarapaccayena paccayo. (Mūlaṃ pucchitabbaṃ.) Purimā purimā cetasikā khandhā pacchimassa pacchimassa cittassa anantarapaccayena paccayo. (Mūlaṃ pucchitabbaṃ.) Purimā purimā cetasikā khandhā pacchimānaṃ pacchimānaṃ cetasikānaṃ khandhānaṃ cittassa ca anantarapaccayena paccayo. (3)

(126.)

2622\. Acetasiko dhammo acetasikassa dhammassa anantarapaccayena paccayo—  purimaṃ purimaṃ cittaṃ pacchimassa pacchimassa cittassa anantarapaccayena paccayo; anulomaṃ gotrabhussa…pe…  phalasamāpattiyā anantarapaccayena paccayo. (1)

2623\. Acetasiko dhammo cetasikassa dhammassa anantarapaccayena paccayo. (Evaṃ tīṇi kātabbāni, paṭhamagamanasadisaṃ. Pūritvā kātabbaṃ, ninnānākaraṇaṃ.)

2624\. Cetasiko ca acetasiko ca dhammā cetasikassa dhammassa anantarapaccayena paccayo…  tīṇi. (Āvajjanāpi vuṭṭhānampi natthi.)

2625\. Samanantarapaccayena paccayo…  nava, sahajātapaccayena paccayo…  nava (paṭiccavārasadisaṃ), aññamaññapaccayena paccayo…  nava (paṭiccavārasadisaṃ), nissayapaccayena paccayo…  nava. (Paccayavārasadisaṃ.)
