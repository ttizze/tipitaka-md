# Napurejātādi

(424.)

3393\. Upādinnaṃ dhammaṃ paṭicca upādinno dhammo uppajjati napurejātapaccayā—  arūpe upādinnaṃ ekaṃ khandhaṃ paṭicca tayo khandhā…pe…  dve khandhe…pe…  paṭisandhikkhaṇe upādinnaṃ ekaṃ khandhaṃ paṭicca tayo khandhā kaṭattā ca rūpaṃ…pe…  dve khandhe…pe… . (Yāva asaññasattā.) (1)

3394\. Upādinnaṃ dhammaṃ paṭicca anupādinno dhammo uppajjati napurejātapaccayā—  upādinne khandhe paṭicca cittasamuṭṭhānaṃ rūpaṃ. (2)

3395\. Anupādinnaṃ dhammaṃ paṭicca anupādinno dhammo uppajjati napurejātapaccayā—  arūpe anupādinnaṃ ekaṃ khandhaṃ paṭicca tayo khandhā…pe…  dve khandhe…pe…  anupādinne khandhe paṭicca cittasamuṭṭhānaṃ rūpaṃ, ekaṃ mahābhūtaṃ…pe… . (Yāva asaññasattā.) (1)

3396\. Upādinnañca anupādinnañca dhammaṃ paṭicca anupādinno dhammo uppajjati napurejātapaccayā—  upādinne khandhe ca mahābhūte ca paṭicca cittasamuṭṭhānaṃ rūpaṃ…  napacchājātapaccayā…  naāsevanapaccayā. (1)
