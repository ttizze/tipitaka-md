

# Kamma







(263.)

2964\. Cittasahabhū dhammo cittasahabhussa dhammassa kammapaccayena paccayo—  sahajātā, nānākkhaṇikā. **Sahajātā**—  cittasahabhū cetanā sampayuttakānaṃ khandhānaṃ cittasahabhūnaṃ cittasamuṭṭhānānañca rūpānaṃ kammapaccayena paccayo; paṭisandhikkhaṇe…pe… . **Nānākkhaṇikā**—  cittasahabhū cetanā vipākānaṃ cittasahabhūnaṃ khandhānaṃ kammapaccayena paccayo. (1)

2965\. Cittasahabhū dhammo nocittasahabhussa dhammassa kammapaccayena paccayo—  sahajātā, nānākkhaṇikā. **Sahajātā**—  cittasahabhū cetanā cittassa nocittasahabhūnaṃ cittasamuṭṭhānānañca rūpānaṃ kammapaccayena paccayo; paṭisandhikkhaṇe…pe… . **Nānākkhaṇikā**—  cittasahabhū cetanā vipākassa cittassa kaṭattā ca rūpānaṃ kammapaccayena paccayo. (2)

2966\. Cittasahabhū dhammo cittasahabhussa ca nocittasahabhussa ca dhammassa kammapaccayena paccayo—  sahajātā, nānākkhaṇikā. **Sahajātā**—  cittasahabhū cetanā sampayuttakānaṃ khandhānaṃ cittassa ca cittasahabhūnañca nocittasahabhūnañca cittasamuṭṭhānānañca rūpānaṃ kammapaccayena paccayo; paṭisandhikkhaṇe…pe… . **Nānākkhaṇikā**—  cittasahabhū cetanā vipākānaṃ khandhānaṃ cittassa kaṭattā ca rūpānaṃ kammapaccayena paccayo. (3)



