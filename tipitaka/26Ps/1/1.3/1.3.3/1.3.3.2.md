# 1.3.3.2 Dutiyacchakka

(155.)

873\. Nimittaṃ āvajjato assāse cittaṃ vikampati—  samādhissa paripantho. Assāsaṃ āvajjato nimitte cittaṃ vikampati—  samādhissa paripantho. Nimittaṃ āvajjato passāse cittaṃ vikampati—  samādhissa paripantho. Passāsaṃ āvajjato nimitte cittaṃ vikampati—  samādhissa paripantho. Assāsaṃ āvajjato passāse cittaṃ vikampati—  samādhissa paripantho. Passāsaṃ āvajjato assāse cittaṃ vikampati—  samādhissa paripantho.

874\. _Nimittaṃ āvajjamānassa,_  
_assāse vikkhipate mano;_  
_Assāsaṃ āvajjamānassa,_  
_nimitte cittaṃ vikampati._  

875\. _Nimittaṃ āvajjamānassa,_  
_passāse vikkhipate mano;_  
_Passāsaṃ āvajjamānassa,_  
_nimitte cittaṃ vikampati._  

876\. _Assāsaṃ āvajjamānassa,_  
_passāse vikkhipate mano;_  
_Passāsaṃ āvajjamānassa,_  
_assāse cittaṃ vikampati._  

877\. _Cha ete upakkilesā,_  
_Ānāpānassatisamādhissa;_  
_Yehi vikkhippamānassa,_  
_No ca cittaṃ vimuccati;_  
_Vimokkhaṃ appajānantā,_  
_Te honti parapattiyāti._
