

# 8.2 Dutiyanibbānapaṭisaṃyuttasutta



(72.)

665\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Tedha bhikkhū aṭṭhiṃ katvā manasi katvā sabbaṃ cetaso samannāharitvā ohitasotā dhammaṃ suṇanti.

666\. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

667\. _“Duddasaṃ anataṃ nāma,_  
_na hi saccaṃ sudassanaṃ;_  
_Paṭividdhā taṇhā jānato,_  
_passato natthi kiñcanan”ti. (84)_  


---

668\. Dutiyaṃ.





