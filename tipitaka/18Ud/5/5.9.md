# 5.9 Sadhāyamānasutta

(49.)

445\. Evaṃ me sutaṃ—  ekaṃ samayaṃ bhagavā kosalesu cārikaṃ carati mahatā bhikkhusaṃghena saddhiṃ. Tena kho pana samayena sambahulā māṇavakā bhagavato avidūre sadhāyamānarūpā atikkamanti. Addasā kho bhagavā sambahule māṇavake avidūre sadhāyamānarūpe atikkante.

446\. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

447\. _“Parimuṭṭhā paṇḍitābhāsā,_  
_vācāgocarabhāṇino;_  
_Yāvicchanti mukhāyāmaṃ,_  
_yena nītā na taṃ vidū”ti. (60)_  

---

448\. Navamaṃ.
