

# 8.2.5 Somanassapaṭilābhakathā




(368.)

909\. “Abhijānāsi no tvaṃ, devānaminda, ito pubbe evarūpaṃ vedapaṭilābhaṃ somanassapaṭilābhan”ti? “Abhijānāmahaṃ, bhante, ito pubbe evarūpaṃ vedapaṭilābhaṃ somanassapaṭilābhan”ti. “Yathā kathaṃ pana tvaṃ, devānaminda, abhijānāsi ito pubbe evarūpaṃ vedapaṭilābhaṃ somanassapaṭilābhan”ti?

910\. “Bhūtapubbaṃ, bhante, devāsurasaṅgāmo samupabyūḷho ahosi. Tasmiṃ kho pana, bhante, saṅgāme devā jiniṃsu, asurā parājayiṃsu. Tassa mayhaṃ, bhante, taṃ saṅgāmaṃ abhivijinitvā vijitasaṅgāmassa etadahosi—  ‘yā ceva dāni dibbā ojā yā ca asurā ojā, ubhayametaṃ devā paribhuñjissantī’ti. So kho pana me, bhante, vedapaṭilābho somanassapaṭilābho sadaṇḍāvacaro sasatthāvacaro na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattati. Yo kho pana me ayaṃ, bhante, bhagavato dhammaṃ sutvā vedapaṭilābho somanassapaṭilābho, so adaṇḍāvacaro asatthāvacaro ekantanibbidāya virāgāya nirodhāya upasamāya abhiññāya sambodhāya nibbānāya saṃvattatī”ti.

(369.)

911\. “Kiṃ pana tvaṃ, devānaminda, atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedesī”ti? “Cha kho ahaṃ, bhante, atthavase sampassamāno evarūpaṃ vedapaṭilābhaṃ somanassapaṭilābhaṃ pavedemi.

912\. _Idheva tiṭṭhamānassa,_  
_devabhūtassa me sato;_  
_Punarāyu ca me laddho,_  
_evaṃ jānāhi mārisa._  


913\. Imaṃ kho ahaṃ, bhante, paṭhamaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi.

914\. _Cutāhaṃ diviyā kāyā,_  
_āyuṃ hitvā amānusaṃ;_  
_Amūḷho gabbhamessāmi,_  
_yattha me ramatī mano._  


915\. Imaṃ kho ahaṃ, bhante, dutiyaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi.

916\. _Svāhaṃ amūḷhapaññassa,_  
_viharaṃ sāsane rato;_  
_Ñāyena viharissāmi,_  
_sampajāno paṭissato._  


917\. Imaṃ kho ahaṃ, bhante, tatiyaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi.

918\. _Ñāyena me carato ca,_  
_sambodhi ce bhavissati;_  
_Aññātā viharissāmi,_  
_sveva anto bhavissati._  


919\. Imaṃ kho ahaṃ, bhante, catutthaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi.

920\. _Cutāhaṃ mānusā kāyā,_  
_āyuṃ hitvāna mānusaṃ;_  
_Puna devo bhavissāmi,_  
_devalokamhi uttamo._  


921\. Imaṃ kho ahaṃ, bhante, pañcamaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi.

922\. _Te paṇītatarā devā,_  
_akaniṭṭhā yasassino;_  
_Antime vattamānamhi,_  
_so nivāso bhavissati._  


923\. Imaṃ kho ahaṃ, bhante, chaṭṭhaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi.

924\. Ime kho ahaṃ, bhante, cha atthavase sampassamāno evarūpaṃ vedapaṭilābhaṃ somanassapaṭilābhaṃ pavedemi.

(370.)

925\. _Apariyositasaṅkappo,_  
_vicikiccho kathaṃkathī;_  
_Vicariṃ dīghamaddhānaṃ,_  
_anvesanto tathāgataṃ._  


926\. _Yassu maññāmi samaṇe,_  
_pavivittavihārino;_  
_Sambuddhā iti maññāno,_  
_gacchāmi te upāsituṃ._  


927\. _‘Kathaṃ ārādhanā hoti,_  
_kathaṃ hoti virādhanā’;_  
_Iti puṭṭhā na sampāyanti,_  
_magge paṭipadāsu ca._  


928\. _Tyassu yadā maṃ jānanti,_  
_sakko devānamāgato;_  
_Tyassu mameva pucchanti,_  
_‘kiṃ katvā pāpuṇī idaṃ’._  


929\. _Tesaṃ yathāsutaṃ dhammaṃ,_  
_desayāmi jane sutaṃ;_  
_Tena attamanā honti,_  
_‘diṭṭho no vāsavoti ca’._  


930\. _Yadā ca buddhamaddakkhiṃ,_  
_vicikicchāvitāraṇaṃ;_  
_Somhi vītabhayo ajja,_  
_sambuddhaṃ payirupāsiya._  


931\. _Taṇhāsallassa hantāraṃ,_  
_buddhaṃ appaṭipuggalaṃ;_  
_Ahaṃ vande mahāvīraṃ,_  
_buddhamādiccabandhunaṃ._  


932\. _Yaṃ karomasi brahmuno,_  
_samaṃ devehi mārisa;_  
_Tadajja tuyhaṃ kassāma,_  
_handa sāmaṃ karoma te._  


933\. _Tvameva asi sambuddho,_  
_tuvaṃ satthā anuttaro;_  
_Sadevakasmiṃ lokasmiṃ,_  
_natthi te paṭipuggalo”ti._  


(371.)

934\. Atha kho sakko devānamindo pañcasikhaṃ gandhabbaputtaṃ āmantesi—  “bahūpakāro kho mesi tvaṃ, tāta pañcasikha, yaṃ tvaṃ bhagavantaṃ paṭhamaṃ pasādesi. Tayā, tāta, paṭhamaṃ pasāditaṃ pacchā mayaṃ taṃ bhagavantaṃ dassanāya upasaṅkamimhā arahantaṃ sammāsambuddhaṃ. Pettike vā ṭhāne ṭhapayissāmi, gandhabbarājā bhavissasi, bhaddañca te sūriyavacchasaṃ dammi, sā hi te abhipatthitā”ti.

935\. Atha kho sakko devānamindo pāṇinā pathaviṃ parāmasitvā tikkhattuṃ udānaṃ udānesi—

936\. “Namo tassa bhagavato arahato sammāsambuddhassa.

937\. Namo tassa bhagavato arahato sammāsambuddhassa.

938\. Namo tassa bhagavato arahato sammāsambuddhassā”ti.

939\. Imasmiñca pana veyyākaraṇasmiṃ bhaññamāne sakkassa devānamindassa virajaṃ vītamalaṃ dhammacakkhuṃ udapādi—  “yaṃ kiñci samudayadhammaṃ sabbaṃ taṃ nirodhadhamman”ti. Aññesañca asītiyā devatāsahassānaṃ; iti ye sakkena devānamindena ajjhiṭṭhapañhā puṭṭhā, te bhagavatā byākatā. Tasmā imassa veyyākaraṇassa sakkapañhātveva adhivacananti.

---

940\. Sakkapañhasuttaṃ niṭṭhitaṃ aṭṭhamaṃ.





