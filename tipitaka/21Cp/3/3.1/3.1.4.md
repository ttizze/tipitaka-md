

# 3.1.4 Bhisacariya




(34.)

305\. _“Punāparaṃ yadā homi,_  
_kāsīnaṃ puravaruttame;_  
_Bhaginī ca bhātaro satta,_  
_nibbattā sotthiye kule._  


(35.)

306\. _Etesaṃ pubbajo āsiṃ,_  
_hirīsukkamupāgato;_  
_Bhavaṃ disvāna bhayato,_  
_nekkhammābhirato ahaṃ._  


(36.)

307\. _Mātāpitūhi pahitā,_  
_sahāyā ekamānasā;_  
_Kāmehi maṃ nimantenti,_  
_‘kulavaṃsaṃ dharehi’ti._  


(37.)

308\. _Yaṃ tesaṃ vacanaṃ vuttaṃ,_  
_gihīdhamme sukhāvahaṃ;_  
_Taṃ me ahosi kaṭhinaṃ,_  
_tattaphālasamaṃ viya._  


(38.)

309\. _Te maṃ tadā ukkhipantaṃ,_  
_pucchiṃsu patthitaṃ mama;_  
_‘Kiṃ tvaṃ patthayase samma,_  
_yadi kāme na bhuñjasi’._  


(39.)

310\. _Tesāhaṃ evamavacaṃ,_  
_atthakāmo hitesinaṃ;_  
_‘Nāhaṃ patthemi gihībhāvaṃ,_  
_nekkhammābhirato ahaṃ’._  


(40.)

311\. _Te mayhaṃ vacanaṃ sutvā,_  
_pitu mātu ca sāvayuṃ;_  
_Mātāpitā evamāhu,_  
_‘sabbeva pabbajāma bho’._  


(41.)

312\. _Ubho mātāpitā mayhaṃ,_  
_bhaginī ca satta bhātaro;_  
_Amitadhanaṃ chaḍḍayitvā,_  
_pāvisimhā mahāvanan”ti._  


---

313\. Bhisacariyaṃ catutthaṃ.





