

# 1.1.1.22 Paṭivedhānuyoga





(201.)

331\. × Na vattabbaṃ—  “puggalo upalabbhati saccikaṭṭhaparamatthenā”ti? Āmantā. Nanu sotāpanno atthīti? Āmantā. Hañci sotāpanno atthi, tena vata re vattabbe—  “puggalo upalabbhati saccikaṭṭhaparamatthenā”ti.

(202.)

332\. × Na vattabbaṃ—  “puggalo upalabbhati saccikaṭṭhaparamatthenā”ti? Āmantā. Nanu sakadāgāmī atthi…pe…  anāgāmī atthi…  arahā atthi…  ubhatobhāgavimutto atthi…  paññāvimutto atthi…  kāyasakkhi atthi…  diṭṭhippatto atthi…  saddhāvimutto atthi…  dhammānusārī atthi…  saddhānusārī atthīti? Āmantā. Hañci saddhānusārī atthi, tena vata re vattabbe—  “puggalo upalabbhati saccikaṭṭhaparamatthenā”ti.

(203.)

333\. ๐ Sotāpanno atthīti katvā tena ca kāraṇena puggalo upalabbhati saccikaṭṭhaparamatthenāti? Āmantā. Atthi koci na sotāpanno hutvā sotāpanno hotīti? Āmantā. Atthi koci na puggalo hutvā puggalo hotīti? Na hevaṃ vattabbe…pe… .

(204.)

334\. ๐ Atthi koci na sakadāgāmī hutvā…  na anāgāmī hutvā…  na arahā hutvā…  na ubhatobhāgavimutto hutvā…  na paññāvimutto hutvā…  na kāyasakkhi hutvā…  na diṭṭhippatto hutvā…  na saddhāvimutto hutvā…  na dhammānusārī hutvā…  na saddhānusārī hutvā saddhānusārī hotīti? Āmantā. Atthi koci na puggalo hutvā puggalo hotīti? Na hevaṃ vattabbe…pe… .

(205.)

335\. ๐ Sotāpanno atthīti katvā tena ca kāraṇena puggalo upalabbhati saccikaṭṭhaparamatthenāti? Āmantā. Atthi koci sotāpanno hutvā na sotāpanno hotīti? Āmantā. Atthi koci puggalo hutvā na puggalo hotīti? Na hevaṃ vattabbe…pe… .

336\. Atthi koci sakadāgāmī hutvā…  anāgāmī hutvā na anāgāmī hotīti? Āmantā. Atthi koci puggalo hutvā na puggalo hotīti? Na hevaṃ vattabbe…pe… .



