

# 3.5.2 Aññamaññapaccayakathā




(718.)

2292\. ๐ Avijjāpaccayāva saṅkhārā, na vattabbaṃ—  “saṅkhārapaccayāpi avijjā”ti? Āmantā. Nanu avijjā saṅkhārena sahajātāti? Āmantā. Hañci avijjā saṅkhārena sahajātā, tena vata re vattabbe—  “avijjāpaccayāpi saṅkhārā, saṅkhārapaccayāpi avijjā”ti.

2293\. ๐ Taṇhāpaccayāva upādānaṃ, na vattabbaṃ—  “upādānapaccayāpi taṇhā”ti? Āmantā. Nanu taṇhā upādānena sahajātāti? Āmantā. Hañci taṇhā upādānena sahajātā, tena vata re vattabbe—  “taṇhāpaccayāpi upādānaṃ, upādānapaccayāpi taṇhā”ti.

(719.)

2294\. × “Jarāmaraṇapaccayā, bhikkhave, jāti, jātipaccayā bhavo”ti—  attheva suttantoti? Natthi. Tena hi avijjāpaccayāva saṅkhārā, na vattabbaṃ—  “saṅkhārapaccayāpi avijjā”ti. Taṇhāpaccayāva upādānaṃ, na vattabbaṃ—  “upādānapaccayāpi taṇhā”ti.

2295\. ๐ “Viññāṇapaccayā, bhikkhave, nāmarūpaṃ, nāmarūpapaccayāpi viññāṇan”ti—  attheva suttantoti? Āmantā. Tena hi avijjāpaccayāpi saṅkhārā, saṅkhārapaccayāpi avijjā; taṇhāpaccayāpi upādānaṃ, upādānapaccayāpi taṇhāti.

---

2296\. Aññamaññapaccayakathā niṭṭhitā.





