

# 1.2.1.2 Paccanīka





(11.)

216\. »  Na cakkhu na cakkhāyatananti? Āmantā.

217\. «  Na cakkhāyatanaṃ na cakkhūti?

218\. Dibbacakkhu paññācakkhu na cakkhāyatanaṃ, cakkhu. Cakkhuñca cakkhāyatanañca ṭhapetvā avasesaṃ na ceva cakkhu na ca cakkhāyatanaṃ.

219\. »  Na sotaṃ na sotāyatananti? Āmantā.

220\. «  Na sotāyatanaṃ na sotanti?

221\. Dibbasotaṃ taṇhāsotaṃ na sotāyatanaṃ, sotaṃ. Sotañca sotāyatanañca ṭhapetvā avasesaṃ na ceva sotaṃ na ca sotāyatanaṃ.

222\. »  Na ghānaṃ na ghānāyatananti? Āmantā.

223\. «  Na ghānāyatanaṃ na ghānanti? Āmantā.

224\. »  Na jivhā na jivhāyatananti? Āmantā.

225\. «  Na jivhāyatanaṃ na jivhāti? Āmantā.

226\. »  Na kāyo na kāyāyatananti? Āmantā.

227\. «  Na kāyāyatanaṃ na kāyoti?

228\. Kāyāyatanaṃ ṭhapetvā avaseso na kāyāyatanaṃ, kāyo. Kāyañca kāyāyatanañca ṭhapetvā avasesaṃ na ceva kāyo na ca kāyāyatanaṃ.

229\. »  Na rūpaṃ na rūpāyatananti? Āmantā.

230\. «  Na rūpāyatanaṃ na rūpanti?

231\. Rūpāyatanaṃ ṭhapetvā avasesaṃ na rūpāyatanaṃ, rūpaṃ. Rūpañca rūpāyatanañca ṭhapetvā avasesaṃ na ceva rūpaṃ na ca rūpāyatanaṃ.

232\. »  Na saddo na saddāyatananti? Āmantā.

233\. «  Na saddāyatanaṃ na saddoti? Āmantā.

234\. »  Na gandho na gandhāyatananti? Āmantā.

235\. «  Na gandhāyatanaṃ na gandhoti?

236\. Sīlagandho samādhigandho paññāgandho na gandhāyatanaṃ, gandho. Gandhañca gandhāyatanañca ṭhapetvā avasesaṃ na ceva gandho na ca gandhāyatanaṃ.

237\. »  Na raso na rasāyatananti? Āmantā.

238\. «  Na rasāyatanaṃ na rasoti?

239\. Attharaso dhammaraso vimuttiraso na rasāyatanaṃ, raso. Rasañca rasāyatanañca ṭhapetvā avasesaṃ na ceva raso na ca rasāyatanaṃ.

240\. »  Na phoṭṭhabbo na phoṭṭhabbāyatananti? Āmantā.

241\. «  Na phoṭṭhabbāyatanaṃ na phoṭṭhabboti? Āmantā.

242\. »  Na mano na manāyatananti? Āmantā.

243\. «  Na manāyatanaṃ na manoti? Āmantā.

244\. »  Na dhammo na dhammāyatananti? Āmantā.

245\. «  Na dhammāyatanaṃ na dhammoti?

246\. Dhammāyatanaṃ ṭhapetvā avaseso na dhammāyatanaṃ, dhammo. Dhammañca dhammāyatanañca ṭhapetvā avasesaṃ na ceva dhammo na ca dhammāyatanaṃ.



