

# 3.4 Paccuppannātītavāra



(168.)

805\. »  Yo dukkhasaccaṃ parijānāti so samudayasaccaṃ pajahitthāti? No.

806\. «  Yo vā pana samudayasaccaṃ pajahittha so dukkhasaccaṃ parijānātīti? No.

807\. »  Yo dukkhasaccaṃ na parijānāti so samudayasaccaṃ nappajahitthāti?

808\. Arahā dukkhasaccaṃ na parijānāti, no ca samudayasaccaṃ nappajahittha. Aggamaggasamaṅgiñca arahantañca ṭhapetvā avasesā puggalā dukkhasaccañca na parijānanti samudayasaccañca nappajahittha.

809\. «  Yo vā pana samudayasaccaṃ nappajahittha so dukkhasaccaṃ na parijānātīti?

810\. Aggamaggasamaṅgī samudayasaccaṃ nappajahittha, no ca dukkhasaccaṃ na parijānāti. Aggamaggasamaṅgiñca arahantañca ṭhapetvā avasesā puggalā samudayasaccañca nappajahittha dukkhasaccañca na parijānanti.



