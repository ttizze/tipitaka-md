

# Paccayacatukka





(8.)

1725\. Vipākadhammadhammaṃ saraṇaṃ dhammaṃ paṭicca vipākadhammadhammo saraṇo dhammo uppajjati hetupaccayā. (Saṃkhittaṃ.)

1726\. Hetuyā ekaṃ…pe…  avigate ekaṃ. (Saṃkhittaṃ.)

1727\. (Sahajātavārepi…pe…  pañhāvārepi sabbattha ekaṃ.)

(9.)

1728\. Vipākaṃ araṇaṃ dhammaṃ paṭicca vipāko araṇo dhammo uppajjati hetupaccayā…  tīṇi.

1729\. Vipākadhammadhammaṃ araṇaṃ dhammaṃ paṭicca vipākadhammadhammo araṇo dhammo uppajjati hetupaccayā…  tīṇi.

1730\. Nevavipākanavipākadhammadhammaṃ araṇaṃ dhammaṃ paṭicca nevavipākanavipākadhammadhammo araṇo dhammo uppajjati hetupaccayā…  tīṇi.

1731\. Vipākaṃ araṇañca nevavipākanavipākadhammadhammaṃ araṇañca dhammaṃ paṭicca vipāko araṇo dhammo uppajjati hetupaccayā…  tīṇi.

1732\. Vipākadhammadhammaṃ araṇañca nevavipākanavipākadhammadhammaṃ araṇañca dhammaṃ paṭicca nevavipākanavipākadhammadhammo araṇo dhammo uppajjati hetupaccayā. (1) (Saṃkhittaṃ.)

(10.)

1733\. Hetuyā terasa, ārammaṇe pañca, adhipatiyā nava…pe…  purejāte tīṇi, āsevane dve…pe…  vipāke nava…pe…  avigate terasa. (Saṃkhittaṃ.)

1734\. (Sahajātavārampi…pe…  sampayuttavārampi paṭiccavārasadisaṃ.)

(11.)

1735\. Vipāko araṇo dhammo vipākassa araṇassa dhammassa hetupaccayena paccayo…  tīṇi.

1736\. Vipākadhammadhammo araṇo dhammo vipākadhammadhammassa araṇassa dhammassa hetupaccayena paccayo…  tīṇi.

1737\. Nevavipākanavipākadhammadhammo araṇo dhammo nevavipākanavipākadhammadhammassa araṇassa dhammassa hetupaccayena paccayo. (1) (Saṃkhittaṃ.)

(12.)

1738\. Hetuyā satta, ārammaṇe nava, adhipatiyā dasa…pe…  sahajāte ekādasa, aññamaññe satta…pe…  āsevane dve, kamme nava, vipāke tīṇi…pe…  indriye nava…pe…  avigate terasa. (Saṃkhittaṃ.)

1739\. (Yathā kusalattike pañhāvāraṃ, evaṃ vitthāretabbaṃ.)



