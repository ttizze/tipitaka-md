# Anantara-upanissaya

(56.)

181\. Upādinnupādāniyo hetu dhammo upādinnupādāniyassa hetussa dhammassa anantarapaccayena paccayo. (1)

182\. Anupādinnupādāniyo hetu dhammo anupādinnupādāniyassa hetussa dhammassa anantarapaccayena paccayo…  tīṇi.

183\. Anupādinnaanupādāniyo hetu dhammo anupādinnaanupādāniyassa hetussa dhammassa anantarapaccayena paccayo. Anupādinnaanupādāniyo hetu dhammo upādinnupādāniyassa hetussa dhammassa anantarapaccayena paccayo…pe… . (2)

(57.)

184\. Upādinnupādāniyo hetu dhammo upādinnupādāniyassa hetussa dhammassa upanissayapaccayena paccayo. Upādinnupādāniyo hetu dhammo anupādinnupādāniyassa hetussa dhammassa upanissayapaccayena paccayo. Upādinnupādāniyo hetu dhammo anupādinnaanupādāniyassa hetussa dhammassa upanissayapaccayena paccayo. (3)

185\. Anupādinnupādāniyo hetu dhammo anupādinnupādāniyassa hetussa dhammassa upanissayapaccayena paccayo…  tīṇi.

186\. Anupādinnaanupādāniyo hetu dhammo anupādinnaanupādāniyassa hetussa dhammassa upanissayapaccayena paccayo…  tīṇi. (Saṃkhittaṃ.)

(58.)

187\. Hetuyā tīṇi, ārammaṇe pañca, adhipatiyā cattāri, anantare cha, samanantare cha, sahajāte tīṇi, aññamaññe tīṇi, nissaye tīṇi, upanissaye nava, āsevane dve, vipāke dve…pe…  indriye magge sampayutte tīṇi…pe…  avigate tīṇi. (Saṃkhittaṃ.)

188\. Nahetuyā nava, naārammaṇe nava. (Saṃkhittaṃ.)

189\. Hetupaccayā naārammaṇe tīṇi. (Saṃkhittaṃ.)

190\. Nahetupaccayā ārammaṇe pañca. (Saṃkhittaṃ.)

191\. (Yathā kusalattike pañhāvāraṃ, evaṃ vitthāretabbaṃ.)
