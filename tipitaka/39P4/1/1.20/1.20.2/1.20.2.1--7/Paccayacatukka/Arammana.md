# Ārammaṇa

(229.)

868\. Ajjhatto nahetu dhammo ajjhattassa nahetussa dhammassa ārammaṇapaccayena paccayo. Ajjhatto nahetu dhammo bahiddhā nahetussa dhammassa ārammaṇapaccayena paccayo. (2)

869\. Bahiddhā nahetu dhammo bahiddhā nahetussa dhammassa ārammaṇapaccayena paccayo. Bahiddhā nahetu dhammo ajjhattassa nahetussa dhammassa ārammaṇapaccayena paccayo. (2) (Saṃkhittaṃ.)

(230.)

870\. Ārammaṇe cattāri, adhipatiyā cattāri, anantare dve…pe…  sahajāte aññamaññe nissaye dve, upanissaye cattāri, purejāte cha, pacchājāte āsevane kamme vipāke dve, āhāre cha, indriye…pe…  vippayutte dve…pe…  avigate cha. (Saṃkhittaṃ.)

871\. Nahetuyā cha, naārammaṇe cha. (Saṃkhittaṃ.)

872\. Ārammaṇapaccayā nahetuyā cattāri. (Saṃkhittaṃ.)

873\. Nahetupaccayā ārammaṇe cattāri. (Saṃkhittaṃ.)

---

874\. (Yathā kusalattike pañhāvāraṃ, evaṃ vitthāretabbaṃ.)
