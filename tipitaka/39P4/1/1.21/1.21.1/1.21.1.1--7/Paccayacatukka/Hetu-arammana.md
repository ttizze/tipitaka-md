# Hetu-ārammaṇa

(233.)

880\. Ajjhattārammaṇo hetu dhammo ajjhattārammaṇassa hetussa dhammassa hetupaccayena paccayo. (1)

881\. Bahiddhārammaṇo hetu dhammo bahiddhārammaṇassa hetussa dhammassa hetupaccayena paccayo. (1)

882\. Ajjhattārammaṇo hetu dhammo ajjhattārammaṇassa hetussa dhammassa ārammaṇapaccayena paccayo. Ajjhattārammaṇo hetu dhammo bahiddhārammaṇassa hetussa dhammassa ārammaṇapaccayena paccayo. (2)

883\. Bahiddhārammaṇo hetu dhammo bahiddhārammaṇassa hetussa dhammassa ārammaṇapaccayena paccayo. Bahiddhārammaṇo hetu dhammo ajjhattārammaṇassa hetussa dhammassa ārammaṇapaccayena paccayo. (2) (Saṃkhittaṃ.)

(234.)

884\. Hetuyā dve, ārammaṇe cattāri, adhipatiyā tīṇi, anantare cattāri, samanantare cattāri, sahajāte aññamaññe nissaye dve, upanissaye cattāri, āsevane tīṇi, vipāke indriye magge sampayutte dve…pe…  avigate dve. (Saṃkhittaṃ.)

885\. Nahetuyā cattāri, naārammaṇe cattāri. (Saṃkhittaṃ.)

886\. Hetupaccayā naārammaṇe dve. (Saṃkhittaṃ.)

887\. Nahetupaccayā ārammaṇe cattāri. (Saṃkhittaṃ.)

888\. (Yathā kusalattike pañhāvāraṃ, evaṃ vitthāretabbaṃ.)
