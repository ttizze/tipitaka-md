# Paccayacatukka

(28.)

2364\. Kilesavippayuttaṃ saṃkilesikaṃ kusalaṃ dhammaṃ paṭicca kilesavippayutto saṃkilesiko kusalo dhammo uppajjati hetupaccayā. (1)

2365\. Kilesavippayuttaṃ asaṃkilesikaṃ kusalaṃ dhammaṃ paṭicca kilesavippayutto asaṃkilesiko kusalo dhammo uppajjati hetupaccayā. (Saṃkhittaṃ.)

(29.)

2366\. Hetuyā dve, ārammaṇe dve…pe…  avigate dve. (Saṃkhittaṃ. Lokiyadukakusalasadisaṃ. Sahajātavārepi…pe…  pañhāvārepi vitthāretabbaṃ.)

(30.)

2367\. Kilesavippayuttaṃ saṃkilesikaṃ abyākataṃ dhammaṃ paṭicca kilesavippayutto saṃkilesiko abyākato dhammo uppajjati hetupaccayā. (1)

2368\. Kilesavippayuttaṃ asaṃkilesikaṃ abyākataṃ dhammaṃ paṭicca kilesavippayutto asaṃkilesiko abyākato dhammo uppajjati hetupaccayā…  tīṇi.

2369\. Kilesavippayuttaṃ saṃkilesikaṃ abyākatañca kilesavippayuttaṃ asaṃkilesikaṃ abyākatañca dhammaṃ paṭicca kilesavippayutto saṃkilesiko abyākato dhammo uppajjati hetupaccayā. (1) (Saṃkhittaṃ.)

(31.)

2370\. Hetuyā pañca, ārammaṇe dve…pe…  āsevane ekaṃ…pe…  avigate pañca. (Saṃkhittaṃ. Lokiyadukaabyākatasadisaṃ. Sahajātavārepi…pe…  pañhāvārepi sabbattha vitthāretabbaṃ.)

---

2371\. Kilesagocchakakusalattikaṃ niṭṭhitaṃ.
