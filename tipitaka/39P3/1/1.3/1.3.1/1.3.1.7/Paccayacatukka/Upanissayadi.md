# Upanissayādi

(116.)

201\. Hetu vipāko dhammo hetussa vipākassa dhammassa upanissayapaccayena paccayo—  anantarūpanissayo, pakatūpanissayo. Hetu vipāko dhammo nahetussa vipākassa dhammassa upanissayapaccayena paccayo—  anantarūpanissayo, pakatūpanissayo. Hetu vipāko dhammo hetussa vipākassa ca nahetussa vipākassa ca dhammassa upanissayapaccayena paccayo—  anantarūpanissayo, pakatūpanissayo. (3)

202\. Nahetu vipāko dhammo nahetussa vipākassa dhammassa upanissayapaccayena paccayo—  anantarūpanissayo, pakatūpanissayo…pe… . (Itare dve anantarūpanissayo pakatūpanissayoyeva.)

(117.)

203\. Nahetu vipāko dhammo nahetussa vipākassa dhammassa kammapaccayena paccayo…  tīṇi. (Sahajātakammameva, saṃkhittaṃ.)

204\. Hetu vipāko dhammo hetussa vipākassa dhammassa vipākapaccayena paccayo…  nava.

205\. Nahetu vipāko dhammo nahetussa vipākassa dhammassa āhārapaccayena paccayo. (Saṃkhittaṃ.)

(118.)

206\. Hetuyā tīṇi, ārammaṇe nava, adhipatiyā cha, anantare nava, samanantare nava, sahajāte nava, aññamaññe nava, nissaye nava, upanissaye nava, kamme tīṇi, vipāke nava, āhāre tīṇi, indriye nava, jhāne tīṇi, magge nava, sampayutte nava, atthiyā nava, natthiyā nava, vigate nava, avigate nava. (Anulomaṃ.)
