# Paccayacatukka

(31.)

2664\. Saraṇaṃ dassanena pahātabbahetukaṃ dhammaṃ paṭicca saraṇo dassanena pahātabbahetuko dhammo uppajjati hetupaccayā. (Saṃkhittaṃ.)

2665\. Hetuyā ekaṃ, ārammaṇe ekaṃ…pe…  avigate ekaṃ. (Saṃkhittaṃ. Sahajātavārepi…pe…  pañhāvārepi sabbattha ekaṃ.)

(32.)

2666\. Saraṇaṃ bhāvanāya pahātabbahetukaṃ dhammaṃ paṭicca saraṇo bhāvanāya pahātabbahetuko dhammo uppajjati hetupaccayā. (Saṃkhittaṃ.)

2667\. Hetuyā ekaṃ, ārammaṇe ekaṃ…pe…  avigate ekaṃ. (Saṃkhittaṃ. Sahajātavārepi…pe…  pañhāvārepi sabbattha ekaṃ.)

(33.)

2668\. Saraṇaṃ nevadassanena nabhāvanāya pahātabbahetukaṃ dhammaṃ paṭicca araṇo nevadassanena nabhāvanāya pahātabbahetuko dhammo uppajjati hetupaccayā. (Saṃkhittaṃ.)

2669\. Hetuyā tīṇi, ārammaṇe ekaṃ, adhipatiyā ekaṃ…pe…  sahajāte tīṇi, aññamaññe ekaṃ, nissaye tīṇi…pe…  kamme tīṇi, vipāke ekaṃ…pe…  avigate tīṇi. (Saṃkhittaṃ. Sabbattha vitthāretabbaṃ.)
