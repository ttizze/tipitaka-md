

# 1.2.1 Sukkavissaṭṭhisikkhāpada




---

774\. Ime kho panāyasmanto terasa saṃghādisesā

  
dhammā uddesaṃ āgacchanti.






(234.)

775\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā seyyasako anabhirato brahmacariyaṃ carati. So tena kiso hoti lūkho dubbaṇṇo uppaṇḍuppaṇḍukajāto dhamanisanthatagatto. Addasa kho āyasmā udāyī āyasmantaṃ seyyasakaṃ kisaṃ lūkhaṃ dubbaṇṇaṃ uppaṇḍuppaṇḍukajātaṃ dhamanisanthatagattaṃ. Disvāna āyasmantaṃ seyyasakaṃ etadavoca—  “kissa tvaṃ, āvuso seyyasaka, kiso lūkho dubbaṇṇo uppaṇḍuppaṇḍukajāto dhamanisanthatagatto? Kacci no tvaṃ, āvuso seyyasaka, anabhirato brahmacariyaṃ carasī”ti? “Evamāvuso”ti. “Tena hi tvaṃ, āvuso seyyasaka, yāvadatthaṃ bhuñja yāvadatthaṃ supa yāvadatthaṃ nhāya. Yāvadatthaṃ bhuñjitvā yāvadatthaṃ supitvā yāvadatthaṃ nhāyitvā yadā te anabhirati uppajjati rāgo cittaṃ anuddhaṃseti tadā hatthena upakkamitvā asuciṃ mocehī”ti. “Kiṃ nu kho, āvuso, kappati evarūpaṃ kātun”ti? “Āma, āvuso. Ahampi evaṃ karomī”ti.




776\. Atha kho āyasmā seyyasako yāvadatthaṃ bhuñji yāvadatthaṃ supi yāvadatthaṃ nhāyi. Yāvadatthaṃ bhuñjitvā yāvadatthaṃ supitvā yāvadatthaṃ nhāyitvā yadā anabhirati uppajjati rāgo cittaṃ anuddhaṃseti tadā hatthena upakkamitvā asuciṃ mocesi. Atha kho āyasmā seyyasako aparena samayena vaṇṇavā ahosi pīṇindriyo pasannamukhavaṇṇo vippasannachavivaṇṇo. Atha kho āyasmato seyyasakassa sahāyakā bhikkhū āyasmantaṃ seyyasakaṃ etadavocuṃ—  “pubbe kho tvaṃ, āvuso seyyasaka, kiso ahosi lūkho dubbaṇṇo uppaṇḍuppaṇḍukajāto dhamanisanthatagatto. So dāni tvaṃ etarahi vaṇṇavā pīṇindriyo pasannamukhavaṇṇo vippasannachavivaṇṇo. Kiṃ nu kho tvaṃ, āvuso seyyasaka, bhesajjaṃ karosī”ti? “Na kho ahaṃ, āvuso, bhesajjaṃ karomi. Api cāhaṃ yāvadatthaṃ bhuñjāmi yāvadatthaṃ supāmi yāvadatthaṃ nhāyāmi. Yāvadatthaṃ bhuñjitvā yāvadatthaṃ supitvā yāvadatthaṃ nhāyitvā yadā me anabhirati uppajjati rāgo cittaṃ anuddhaṃseti tadā hatthena upakkamitvā asuciṃ mocemī”ti. “Kiṃ pana tvaṃ, āvuso seyyasaka, yeneva hatthena saddhādeyyaṃ bhuñjasi teneva hatthena upakkamitvā asuciṃ mocesī”ti? “Evamāvuso”ti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā seyyasako hatthena upakkamitvā asuciṃ mocessatī”ti.




777\. Atha kho te bhikkhū āyasmantaṃ seyyasakaṃ anekapariyāyena vigarahitvā bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā āyasmantaṃ seyyasakaṃ paṭipucchi—  “saccaṃ kira tvaṃ, seyyasaka, hatthena upakkamitvā asuciṃ mocesī”ti? “Saccaṃ, bhagavā”ti. Vigarahi buddho bhagavā—  “ananucchavikaṃ, moghapurisa, ananulomikaṃ appatirūpaṃ assāmaṇakaṃ akappiyaṃ akaraṇīyaṃ. Kathañhi nāma tvaṃ, moghapurisa, hatthena upakkamitvā asuciṃ mocessasi. Nanu mayā, moghapurisa, anekapariyāyena virāgāya dhammo desito no sarāgāya, visaññogāya dhammo desito no saññogāya, anupādānāya dhammo desito no saupādānāya. Tattha nāma tvaṃ, moghapurisa, mayā virāgāya dhamme desite sarāgāya cetessasi, visaññogāya dhamme desite saññogāya cetessasi, anupādānāya dhamme desite saupādānāya cetessasi. Nanu mayā, moghapurisa, anekapariyāyena rāgavirāgāya dhammo desito, madanimmadanāya pipāsavinayāya ālayasamugghātāya vaṭṭupacchedāya taṇhākkhayāya virāgāya nirodhāya nibbānāya dhammo desito? Nanu mayā, moghapurisa, anekapariyāyena kāmānaṃ pahānaṃ akkhātaṃ, kāmasaññānaṃ pariññā akkhātā, kāmapipāsānaṃ paṭivinayo akkhāto, kāmavitakkānaṃ samugghāto akkhāto, kāmapariḷāhānaṃ vūpasamo akkhāto? Netaṃ, moghapurisa, appasannānaṃ vā pasādāya, pasannānaṃ vā bhiyyobhāvāya. Atha khvetaṃ, moghapurisa, appasannānañceva appasādāya, pasannānañca ekaccānaṃ aññathattāyā”ti. Atha kho bhagavā āyasmantaṃ seyyasakaṃ anekapariyāyena vigarahitvā dubbharatāya…pe…  evañca pana, bhikkhave, imaṃ sikkhāpadaṃ uddiseyyātha—




778\. **“Sañcetanikā sukkavissaṭṭhi saṃghādiseso”**ti.




779\. Evañcidaṃ bhagavatā bhikkhūnaṃ sikkhāpadaṃ paññattaṃ hoti.




(235.)

780\. Tena kho pana samayena bhikkhū paṇītabhojanāni bhuñjitvā muṭṭhassatī asampajānā niddaṃ okkamanti. Tesaṃ muṭṭhassatīnaṃ asampajānānaṃ niddaṃ okkamantānaṃ supinantena asuci muccati. Tesaṃ kukkuccaṃ ahosi—  “bhagavatā sikkhāpadaṃ paññattaṃ—  ‘sañcetanikā sukkavissaṭṭhi saṃghādiseso’ti. Amhākañca supinantena asuci muccati. Atthi cettha cetanā labbhati. Kacci nu kho mayaṃ saṃghādisesaṃ āpattiṃ āpannā”ti? Bhagavato etamatthaṃ ārocesuṃ. “Atthesā, bhikkhave, cetanā; sā ca kho abbohārikāti. Evañca pana, bhikkhave, imaṃ sikkhāpadaṃ uddiseyyātha—




(236.)

781\. **“Sañcetanikā sukkavissaṭṭhi aññatra supinantā saṃghādiseso”**ti. (*1*:**5**)




(237.)

782\. **Sañcetanikā**ti jānanto sañjānanto cecca abhivitaritvā vītikkamo.




783\. **Sukkan**ti dasa sukkāni—  nīlaṃ pītakaṃ lohitakaṃ odātaṃ takkavaṇṇaṃ dakavaṇṇaṃ telavaṇṇaṃ khīravaṇṇaṃ dadhivaṇṇaṃ sappivaṇṇaṃ.




784\. **Vissaṭṭhī**ti ṭhānato cāvanā vuccati vissaṭṭhīti.




785\. **Aññatra supinantā**ti ṭhapetvā supinantaṃ.




786\. **Saṃghādiseso**ti saṃghova tassā āpattiyā parivāsaṃ deti, mūlāya paṭikassati, mānattaṃ deti, abbheti; na sambahulā, na ekapuggalo. Tena vuccati—  “saṃghādiseso”ti. Tasseva āpattinikāyassa nāmakammaṃ adhivacanaṃ. Tenapi vuccati—  “saṃghādiseso”ti.




787\. Ajjhattarūpe moceti, bahiddhārūpe moceti, ajjhattabahiddhārūpe moceti, ākāse kaṭiṃ kampento moceti; rāgūpatthambhe moceti, vaccūpatthambhe moceti, passāvūpatthambhe moceti, vātūpatthambhe moceti, uccāliṅgapāṇakadaṭṭhūpatthambhe moceti; ārogyatthāya moceti, sukhatthāya moceti, bhesajjatthāya moceti, dānatthāya moceti, puññatthāya moceti, yaññatthāya moceti, saggatthāya moceti, bījatthāya moceti, vīmaṃsatthāya moceti, davatthāya moceti; nīlaṃ moceti, pītakaṃ moceti, lohitakaṃ moceti, odātaṃ moceti, takkavaṇṇaṃ moceti, dakavaṇṇaṃ moceti, telavaṇṇaṃ moceti, khīravaṇṇaṃ moceti, dadhivaṇṇaṃ moceti, sappivaṇṇaṃ moceti.




(238.)

788\. **Ajjhattarūpe**ti ajjhattaṃ upādinne rūpe.




789\. **Bahiddhārūpe**ti bahiddhā upādinne vā anupādinne vā.




790\. **Ajjhattabahiddhārūpe**ti tadubhaye.




791\. **Ākāse kaṭiṃ kampento**ti ākāse vāyamantassa aṅgajātaṃ kammaniyaṃ hoti.




792\. **Rāgūpatthambhe**ti rāgena pīḷitassa aṅgajātaṃ kammaniyaṃ hoti.




793\. **Vaccūpatthambhe**ti vaccena pīḷitassa aṅgajātaṃ kammaniyaṃ hoti.




794\. **Passāvūpatthambhe**ti passāvena pīḷitassa aṅgajātaṃ kammaniyaṃ hoti.




795\. **Vātūpatthambhe**ti vātena pīḷitassa aṅgajātaṃ kammaniyaṃ hoti.




796\. **Uccāliṅgapāṇakadaṭṭhūpatthambhe**ti uccāliṅgapāṇakadaṭṭhena aṅgajātaṃ kammaniyaṃ hoti.




(239.)

797\. **Ārogyatthāyā**ti arogo bhavissāmi.




798\. **Sukhatthāyā**ti sukhaṃ vedanaṃ uppādessāmi.




799\. **Bhesajjatthāyā**ti bhesajjaṃ bhavissati.




800\. **Dānatthāyā**ti dānaṃ dassāmi.




801\. **Puññatthāyā**ti puññaṃ bhavissati.




802\. **Yaññatthāyā**ti yaññaṃ yajissāmi.




803\. **Saggatthāyā**ti saggaṃ gamissāmi.




804\. **Bījatthāyā**ti bījaṃ bhavissati.




805\. **Vīmaṃsatthāyā**ti nīlaṃ bhavissati, pītakaṃ bhavissati, lohitakaṃ bhavissati, odātaṃ bhavissati, takkavaṇṇaṃ bhavissati, dakavaṇṇaṃ bhavissati, telavaṇṇaṃ bhavissati, khīravaṇṇaṃ bhavissati, dadhivaṇṇaṃ bhavissati, sappivaṇṇaṃ bhavissatīti.




806\. **Davatthāyā**ti khiḍḍādhippāyo.




(240.)

807\. Ajjhattarūpe ceteti upakkamati muccati, āpatti saṃghādisesassa.




808\. Bahiddhārūpe ceteti upakkamati muccati, āpatti saṃghādisesassa.




809\. Ajjhattabahiddhārūpe ceteti upakkamati muccati, āpatti saṃghādisesassa.




810\. Ākāse kaṭiṃ kampento ceteti upakkamati muccati, āpatti saṃghādisesassa.




811\. Rāgūpatthambhe ceteti upakkamati muccati, āpatti saṃghādisesassa.




812\. Vaccūpatthambhe ceteti upakkamati muccati, āpatti saṃghādisesassa.




813\. Passāvūpatthambhe ceteti upakkamati muccati, āpatti saṃghādisesassa.




814\. Vātūpatthambhe ceteti upakkamati muccati, āpatti saṃghādisesassa.




815\. Uccāliṅgapāṇakadaṭṭhūpatthambhe ceteti upakkamati muccati, āpatti saṃghādisesassa.




816\. Ārogyatthāya ceteti upakkamati muccati, āpatti saṃghādisesassa.




817\. Sukhatthāya…pe…  bhesajjatthāya…  dānatthāya…  puññatthāya…  yaññatthāya…  saggatthāya…  bījatthāya…  vīmaṃsatthāya…  davatthāya ceteti upakkamati muccati, āpatti saṃghādisesassa.




818\. Nīlaṃ ceteti upakkamati muccati, āpatti saṃghādisesassa.




819\. Pītakaṃ…  lohitakaṃ…  odātaṃ…  takkavaṇṇaṃ…  dakavaṇṇaṃ…  telavaṇṇaṃ…  khīravaṇṇaṃ…  dadhivaṇṇaṃ…  sappivaṇṇaṃ ceteti upakkamati muccati, āpatti saṃghādisesassa.




---

820\. Suddhikaṃ niṭṭhitaṃ.






821\. Ārogyatthañca sukhatthañca ceteti upakkamati muccati, āpatti saṃghādisesassa.




822\. Ārogyatthañca bhesajjatthañca…pe…  ārogyatthañca dānatthañca…  ārogyatthañca puññatthañca…  ārogyatthañca yaññatthañca…  ārogyatthañca saggatthañca…  ārogyatthañca bījatthañca…  ārogyatthañca vīmaṃsatthañca…  ārogyatthañca davatthañca ceteti upakkamati muccati, āpatti saṃghādisesassa.




---

823\. Ekamūlakassa khaṇḍacakkaṃ niṭṭhitaṃ.






(241.)

824\. Sukhatthañca bhesajjatthañca ceteti upakkamati muccati, āpatti saṃghādisesassa.




825\. Sukhatthañca dānatthañca…pe…  sukhatthañca puññatthañca…  sukhatthañca yaññatthañca…  sukhatthañca saggatthañca…  sukhatthañca bījatthañca…  sukhatthañca vīmaṃsatthañca…  sukhatthañca davatthañca ceteti upakkamati muccati, āpatti saṃghādisesassa.




826\. Sukhatthañca ārogyatthañca ceteti upakkamati muccati, āpatti saṃghādisesassa.




(242.)

827\. Bhesajjatthañca dānatthañca…pe…  bhesajjatthañca puññatthañca…  bhesajjatthañca yaññatthañca…  bhesajjatthañca saggatthañca…  bhesajjatthañca bījatthañca…  bhesajjatthañca vīmaṃsatthañca…  bhesajjatthañca davatthañca ceteti upakkamati muccati, āpatti saṃghādisesassa.




828\. Bhesajjatthañca ārogyatthañca…pe…  bhesajjatthañca sukhatthañca ceteti upakkamati muccati, āpatti saṃghādisesassa.




829\. Dānatthañca puññatthañca…pe…  dānatthañca yaññatthañca…  dānatthañca saggatthañca…  dānatthañca bījatthañca…  dānatthañca vīmaṃsatthañca…  dānatthañca davatthañca ceteti upakkamati muccati, āpatti saṃghādisesassa.




830\. Dānatthañca ārogyatthañca…pe…  dānatthañca sukhatthañca…  dānatthañca bhesajjatthañca ceteti upakkamati muccati, āpatti saṃghādisesassa.




831\. Puññatthañca yaññatthañca…pe…  puññatthañca saggatthañca…  puññatthañca bījatthañca…  puññatthañca vīmaṃsatthañca…  puññatthañca davatthañca ceteti upakkamati muccati, āpatti saṃghādisesassa.




832\. Puññatthañca ārogyatthañca…pe…  puññatthañca sukhatthañca…  puññatthañca bhesajjatthañca…  puññatthañca dānatthañca ceteti upakkamati muccati, āpatti saṃghādisesassa.




833\. Yaññatthañca saggatthañca…pe…  yaññatthañca bījatthañca…  yaññatthañca vīmaṃsatthañca…  yaññatthañca davatthañca ceteti upakkamati muccati, āpatti saṃghādisesassa.




834\. Yaññatthañca ārogyatthañca…pe…  yaññatthañca sukhatthañca…  yaññatthañca bhesajjatthañca…  yaññatthañca dānatthañca…  yaññatthañca puññatthañca ceteti upakkamati muccati, āpatti saṃghādisesassa.




835\. Saggatthañca bījatthañca…pe…  saggatthañca vīmaṃsatthañca…  saggatthañca davatthañca ceteti upakkamati muccati, āpatti saṃghādisesassa.




836\. Saggatthañca ārogyatthañca…pe…  saggatthañca sukhatthañca…  saggatthañca bhesajjatthañca…  saggatthañca dānatthañca…  saggatthañca puññatthañca…  saggatthañca yaññatthañca ceteti upakkamati muccati, āpatti saṃghādisesassa.




837\. Bījatthañca vīmaṃsatthañca…pe…  bījatthañca davatthañca ceteti upakkamati muccati, āpatti saṃghādisesassa.




838\. Bījatthañca ārogyatthañca…pe…  bījatthañca sukhatthañca…  bījatthañca bhesajjatthañca…  bījatthañca dānatthañca…  bījatthañca puññatthañca…  bījatthañca yaññatthañca…  bījatthañca saggatthañca ceteti upakkamati muccati, āpatti saṃghādisesassa.




839\. Vīmaṃsatthañca davatthañca ceteti upakkamati muccati, āpatti saṃghādisesassa.




840\. Vīmaṃsatthañca ārogyatthañca…pe…  vīmaṃsatthañca sukhatthañca…  vīmaṃsatthañca bhesajjatthañca…  vīmaṃsatthañca dānatthañca…  vīmaṃsatthañca puññatthañca…  vīmaṃsatthañca yaññatthañca…  vīmaṃsatthañca saggatthañca…  vīmaṃsatthañca bījatthañca ceteti upakkamati muccati, āpatti saṃghādisesassa.




841\. Davatthañca ārogyatthañca…pe…  davatthañca sukhatthañca…  davatthañca bhesajjatthañca…  davatthañca dānatthañca…  davatthañca puññatthañca…  davatthañca yaññatthañca…  davatthañca saggatthañca…  davatthañca bījatthañca…  davatthañca vīmaṃsatthañca ceteti upakkamati muccati, āpatti saṃghādisesassa.




---

842\. Ekamūlakassa baddhacakkaṃ niṭṭhitaṃ.






843\. Ārogyatthañca sukhatthañca bhesajjatthañca ceteti upakkamati muccati, āpatti saṃghādisesassa…pe…  ārogyatthañca sukhatthañca davatthañca ceteti upakkamati muccati, āpatti saṃghādisesassa.




---

844\. Dumūlakassa khaṇḍacakkaṃ.






845\. Sukhatthañca bhesajjatthañca dānatthañca ceteti upakkamati muccati, āpatti saṃghādisesassa…pe…  sukhatthañca bhesajjatthañca davatthañca…pe…  sukhatthañca bhesajjatthañca ārogyatthañca ceteti upakkamati muccati, āpatti saṃghādisesassa.




---

846\. Dumūlakassa baddhacakkaṃ, saṃkhittaṃ.






847\. Vīmaṃsatthañca davatthañca ārogyatthañca ceteti upakkamati muccati, āpatti saṃghādisesassa…pe…  vīmaṃsatthañca davatthañca bījatthañca ceteti upakkamati muccati, āpatti saṃghādisesassa.




---

848\. Dumūlakaṃ niṭṭhitaṃ.






849\. Timūlakampi catumūlakampi pañcamūlakampi chamūlakampi sattamūlakampi aṭṭhamūlakampi navamūlakampi evameva vitthāretabbaṃ.




---

850\. Idaṃ sabbamūlakaṃ.






(243.)

851\. Ārogyatthañca sukhatthañca bhesajjatthañca dānatthañca puññatthañca yaññatthañca saggatthañca bījatthañca vīmaṃsatthañca davatthañca ceteti upakkamati muccati, āpatti saṃghādisesassa.




---

852\. Sabbamūlakaṃ niṭṭhitaṃ.






(244.)

853\. Nīlañca pītakañca ceteti upakkamati muccati, āpatti saṃghādisesassa.




854\. Nīlañca lohitakañca…pe…  nīlañca odātañca…  nīlañca takkavaṇṇañca…  nīlañca dakavaṇṇañca…  nīlañca telavaṇṇañca…  nīlañca khīravaṇṇañca…  nīlañca dadhivaṇṇañca…  nīlañca sappivaṇṇañca ceteti upakkamati muccati, āpatti saṃghādisesassa.




---

855\. Ekamūlakassa khaṇḍacakkaṃ niṭṭhitaṃ.






(245.)

856\. Pītakañca lohitakañca ceteti upakkamati muccati, āpatti saṃghādisesassa.




857\. Pītakañca odātañca…pe…  pītakañca takkavaṇṇañca…  pītakañca dakavaṇṇañca…  pītakañca telavaṇṇañca…  pītakañca khīravaṇṇañca…  pītakañca dadhivaṇṇañca…  pītakañca sappivaṇṇañca ceteti upakkamati muccati, āpatti saṃghādisesassa.




858\. Pītakañca nīlañca ceteti upakkamati muccati, āpatti saṃghādisesassa.




---

859\. Ekamūlakassa baddhacakkaṃ.






(246.)

860\. Lohitakañca odātañca ceteti upakkamati muccati, āpatti saṃghādisesassa.




861\. Lohitakañca takkavaṇṇañca…pe…  lohitakañca dakavaṇṇañca…  lohitakañca telavaṇṇañca…  lohitakañca khīravaṇṇañca…  lohitakañca dadhivaṇṇañca…  lohitakañca sappivaṇṇañca ceteti upakkamati muccati, āpatti saṃghādisesassa.




862\. Lohitakañca nīlañca…pe…  lohitakañca pītakañca ceteti upakkamati muccati, āpatti saṃghādisesassa.




863\. Odātañca takkavaṇṇañca…pe…  odātañca dakavaṇṇañca…  odātañca telavaṇṇañca…  odātañca khīravaṇṇañca…  odātañca dadhivaṇṇañca…  odātañca sappivaṇṇañca ceteti upakkamati muccati, āpatti saṃghādisesassa.




864\. Odātañca nīlañca…pe…  odātañca pītakañca…  odātañca lohitakañca ceteti upakkamati muccati, āpatti saṃghādisesassa.




865\. Takkavaṇṇañca dakavaṇṇañca…pe…  takkavaṇṇañca telavaṇṇañca…  takkavaṇṇañca khīravaṇṇañca…  takkavaṇṇañca dadhivaṇṇañca…  takkavaṇṇañca sappivaṇṇañca ceteti upakkamati muccati, āpatti saṃghādisesassa.




866\. Takkavaṇṇañca nīlañca…pe…  takkavaṇṇañca pītakañca…  takkavaṇṇañca lohitakañca…  takkavaṇṇañca odātañca ceteti upakkamati muccati, āpatti saṃghādisesassa.




867\. Dakavaṇṇañca telavaṇṇañca…pe…  dakavaṇṇañca khīravaṇṇañca…  dakavaṇṇañca dadhivaṇṇañca…  dakavaṇṇañca sappivaṇṇañca ceteti upakkamati muccati, āpatti saṃghādisesassa.




868\. Dakavaṇṇañca nīlañca…pe…  dakavaṇṇañca pītakañca…  dakavaṇṇañca lohitakañca…  dakavaṇṇañca odātañca…  dakavaṇṇañca takkavaṇṇañca ceteti upakkamati muccati, āpatti saṃghādisesassa.




869\. Telavaṇṇañca khīravaṇṇañca…pe…  telavaṇṇañca dadhivaṇṇañca…  telavaṇṇañca sappivaṇṇañca ceteti upakkamati muccati, āpatti saṃghādisesassa.




870\. Telavaṇṇañca nīlañca…pe…  telavaṇṇañca pītakañca…  telavaṇṇañca lohitakañca…  telavaṇṇañca odātañca…  telavaṇṇañca takkavaṇṇañca…  telavaṇṇañca dakavaṇṇañca ceteti upakkamati muccati, āpatti saṃghādisesassa.




871\. Khīravaṇṇañca dadhivaṇṇañca…pe…  khīravaṇṇañca sappivaṇṇañca ceteti upakkamati muccati, āpatti saṃghādisesassa.




872\. Khīravaṇṇañca nīlañca…pe…  khīravaṇṇañca pītakañca…  khīravaṇṇañca lohitakañca…  khīravaṇṇañca odātañca…  khīravaṇṇañca takkavaṇṇañca…  khīravaṇṇañca dakavaṇṇañca…  khīravaṇṇañca telavaṇṇañca ceteti upakkamati muccati, āpatti saṃghādisesassa.




873\. Dadhivaṇṇañca sappivaṇṇañca ceteti upakkamati muccati, āpatti saṃghādisesassa.




874\. Dadhivaṇṇañca nīlañca…pe…  dadhivaṇṇañca pītakañca…  dadhivaṇṇañca lohitakañca…  dadhivaṇṇañca odātañca…  dadhivaṇṇañca takkavaṇṇañca…  dadhivaṇṇañca dakavaṇṇañca…  dadhivaṇṇañca telavaṇṇañca…  dadhivaṇṇañca khīravaṇṇañca ceteti upakkamati muccati, āpatti saṃghādisesassa.




875\. Sappivaṇṇañca nīlañca ceteti upakkamati muccati, āpatti saṃghādisesassa.




876\. Sappivaṇṇañca pītakañca…pe…  sappivaṇṇañca lohitakañca…  sappivaṇṇañca odātañca…  sappivaṇṇañca takkavaṇṇañca…  sappivaṇṇañca dakavaṇṇañca…  sappivaṇṇañca telavaṇṇañca…  sappivaṇṇañca khīravaṇṇañca…  sappivaṇṇañca dadhivaṇṇañca ceteti upakkamati muccati, āpatti saṃghādisesassa.




---

877\. Ekamūlakassa baddhacakkaṃ niṭṭhitaṃ.






878\. Nīlañca pītakañca lohitakañca ceteti upakkamati muccati, āpatti saṃghādisesassa…pe…  nīlañca pītakañca sappivaṇṇañca ceteti upakkamati muccati, āpatti saṃghādisesassa.




---

879\. Dumūlakassa khaṇḍacakkaṃ.






880\. Pītakañca lohitakañca odātañca ceteti upakkamati muccati, āpatti saṃghādisesassa…pe…  pītakañca lohitakañca sappivaṇṇañca…pe…  pītakañca lohitakañca nīlañca ceteti upakkamati muccati, āpatti saṃghādisesassa.




---

881\. Dumūlakassa baddhacakkaṃ, saṃkhittaṃ.






882\. Dadhivaṇṇañca sappivaṇṇañca nīlañca ceteti upakkamati muccati, āpatti saṃghādisesassa…pe…  dadhivaṇṇañca sappivaṇṇañca khīravaṇṇañca ceteti upakkamati muccati, āpatti saṃghādisesassa.




---

883\. Dumūlakaṃ niṭṭhitaṃ.






884\. Timūlakampi catumūlakampi pañcamūlakampi chamūlakampi sattamūlakampi aṭṭhamūlakampi navamūlakampi evameva vitthāretabbaṃ.




---

885\. Idaṃ sabbamūlakaṃ.






(247.)

886\. Nīlañca pītakañca lohitakañca odātañca takkavaṇṇañca dakavaṇṇañca telavaṇṇañca khīravaṇṇañca dadhivaṇṇañca sappivaṇṇañca ceteti upakkamati muccati, āpatti saṃghādisesassa.




---

887\. Sabbamūlakaṃ niṭṭhitaṃ.






(248.)

888\. Ārogyatthañca nīlañca ceteti upakkamati muccati, āpatti saṃghādisesassa.




889\. Ārogyatthañca sukhatthañca nīlañca pītakañca ceteti upakkamati muccati, āpatti saṃghādisesassa.




890\. Ārogyatthañca sukhatthañca bhesajjatthañca nīlañca pītakañca lohitakañca ceteti upakkamati muccati, āpatti saṃghādisesassa.




---

891\. (Ubhatovaḍḍhakaṃ evameva vaḍḍhetabbaṃ.)






892\. Ārogyatthañca sukhatthañca bhesajjatthañca dānatthañca puññatthañca yaññatthañca saggatthañca bījatthañca vīmaṃsatthañca davatthañca nīlañca pītakañca lohitakañca odātañca takkavaṇṇañca dakavaṇṇañca telavaṇṇañca khīravaṇṇañca dadhivaṇṇañca sappivaṇṇañca ceteti upakkamati muccati, āpatti saṃghādisesassa.




---

893\. Missakacakkaṃ niṭṭhitaṃ.






(249.)

894\. Nīlaṃ mocessāmīti ceteti upakkamati pītakaṃ muccati, āpatti saṃghādisesassa.




895\. Nīlaṃ mocessāmīti ceteti upakkamati lohitakaṃ…pe…  odātaṃ…  takkavaṇṇaṃ…  dakavaṇṇaṃ…  telavaṇṇaṃ…  khīravaṇṇaṃ…  dadhivaṇṇaṃ…  sappivaṇṇaṃ muccati, āpatti saṃghādisesassa.




---

896\. Khaṇḍacakkaṃ niṭṭhitaṃ.






(250.)

897\. Pītakaṃ mocessāmīti ceteti upakkamati lohitakaṃ muccati, āpatti saṃghādisesassa.




898\. Pītakaṃ mocessāmīti ceteti upakkamati odātaṃ…pe…  takkavaṇṇaṃ…  dakavaṇṇaṃ…  telavaṇṇaṃ…  khīravaṇṇaṃ…  dadhivaṇṇaṃ…  sappivaṇṇaṃ…  nīlaṃ muccati, āpatti saṃghādisesassa.




---

899\. Baddhacakkamūlaṃ saṃkhittaṃ.






(251.)

900\. ( ) Sappivaṇṇaṃ mocessāmīti ceteti upakkamati nīlaṃ muccati, āpatti saṃghādisesassa.




901\. Sappivaṇṇaṃ mocessāmīti ceteti upakkamati pītakaṃ…pe…  lohitakaṃ…  odātaṃ…  takkavaṇṇaṃ…  dakavaṇṇaṃ…  telavaṇṇaṃ…  khīravaṇṇaṃ…  dadhivaṇṇaṃ muccati, āpatti saṃghādisesassa.




---

902\. Kucchicakkaṃ niṭṭhitaṃ.






(252.)

903\. Pītakaṃ mocessāmīti ceteti upakkamati nīlaṃ muccati, āpatti saṃghādisesassa.




904\. Lohitakaṃ…pe…  odātaṃ…  takkavaṇṇaṃ…  dakavaṇṇaṃ…  telavaṇṇaṃ…  khīravaṇṇaṃ…  dadhivaṇṇaṃ…  sappivaṇṇaṃ mocessāmīti ceteti upakkamati nīlaṃ muccati, āpatti saṃghādisesassa.




---

905\. Piṭṭhicakkassa paṭhamaṃ gamanaṃ niṭṭhitaṃ.






(253.)

906\. Lohitakaṃ mocessāmīti ceteti upakkamati pītakaṃ muccati, āpatti saṃghādisesassa.




907\. Odātaṃ…pe…  takkavaṇṇaṃ…  dakavaṇṇaṃ…  telavaṇṇaṃ…  khīravaṇṇaṃ…  dadhivaṇṇaṃ…  sappivaṇṇaṃ…  nīlaṃ mocessāmīti ceteti upakkamati pītakaṃ muccati, āpatti saṃghādisesassa.




---

908\. Piṭṭhicakkassa dutiyaṃ gamanaṃ niṭṭhitaṃ.






(254.)

909\. Odātaṃ mocessāmīti ceteti upakkamati lohitakaṃ muccati, āpatti saṃghādisesassa.




910\. Takkavaṇṇaṃ…pe…  dakavaṇṇaṃ…  telavaṇṇaṃ…  khīravaṇṇaṃ…  dadhivaṇṇaṃ…  sappivaṇṇaṃ…  nīlaṃ…  pītakaṃ mocessāmīti ceteti upakkamati lohitakaṃ muccati, āpatti saṃghādisesassa.




---

911\. Piṭṭhicakkassa tatiyaṃ gamanaṃ niṭṭhitaṃ.






(255.)

912\. Takkavaṇṇaṃ mocessāmīti ceteti upakkamati odātaṃ muccati, āpatti saṃghādisesassa.




913\. Dakavaṇṇaṃ…pe…  telavaṇṇaṃ…  khīravaṇṇaṃ…  dadhivaṇṇaṃ…  sappivaṇṇaṃ…  nīlaṃ…  pītakaṃ…  lohitakaṃ mocessāmīti ceteti upakkamati odātaṃ muccati, āpatti saṃghādisesassa.




---

914\. Piṭṭhicakkassa catutthaṃ gamanaṃ niṭṭhitaṃ.






(256.)

915\. Dakavaṇṇaṃ mocessāmīti ceteti upakkamati takkavaṇṇaṃ muccati, āpatti saṃghādisesassa.




916\. Telavaṇṇaṃ…pe…  khīravaṇṇaṃ…  dadhivaṇṇaṃ…  sappivaṇṇaṃ…  nīlaṃ…  pītakaṃ…  lohitakaṃ…  odātaṃ mocessāmīti ceteti upakkamati takkavaṇṇaṃ muccati, āpatti saṃghādisesassa.




---

917\. Piṭṭhicakkassa pañcamaṃ gamanaṃ niṭṭhitaṃ.






(257.)

918\. Telavaṇṇaṃ mocessāmīti ceteti upakkamati dakavaṇṇaṃ muccati, āpatti saṃghādisesassa.




919\. Khīravaṇṇaṃ…pe…  dadhivaṇṇaṃ…  sappivaṇṇaṃ…  nīlaṃ…  pītakaṃ…  lohitakaṃ…  odātaṃ…  takkavaṇṇaṃ mocessāmīti ceteti upakkamati dakavaṇṇaṃ muccati, āpatti saṃghādisesassa.




---

920\. Piṭṭhicakkassa chaṭṭhaṃ gamanaṃ niṭṭhitaṃ.






(258.)

921\. Khīravaṇṇaṃ mocessāmīti ceteti upakkamati telavaṇṇaṃ muccati, āpatti saṃghādisesassa.




922\. Dadhivaṇṇaṃ…pe…  sappivaṇṇaṃ…  nīlaṃ…  pītakaṃ…  lohitakaṃ…  odātaṃ…  takkavaṇṇaṃ…  dakavaṇṇaṃ mocessāmīti ceteti upakkamati telavaṇṇaṃ muccati, āpatti saṃghādisesassa.




---

923\. Piṭṭhicakkassa sattamaṃ gamanaṃ niṭṭhitaṃ.






(259.)

924\. Dadhivaṇṇaṃ mocessāmīti ceteti upakkamati khīravaṇṇaṃ muccati, āpatti saṃghādisesassa.




925\. Sappivaṇṇaṃ…pe…  nīlaṃ…  pītakaṃ…  lohitakaṃ…  odātaṃ…  takkavaṇṇaṃ…  dakavaṇṇaṃ…  telavaṇṇaṃ mocessāmīti ceteti upakkamati khīravaṇṇaṃ muccati, āpatti saṃghādisesassa.




---

926\. Piṭṭhicakkassa aṭṭhamaṃ gamanaṃ niṭṭhitaṃ.






(260.)

927\. Sappivaṇṇaṃ mocessāmīti ceteti upakkamati dadhivaṇṇaṃ muccati, āpatti saṃghādisesassa.




928\. Nīlaṃ…pe…  pītakaṃ…  lohitakaṃ…  odātaṃ…  takkavaṇṇaṃ…  dakavaṇṇaṃ…  telavaṇṇaṃ…  khīravaṇṇaṃ mocessāmīti ceteti upakkamati dadhivaṇṇaṃ muccati, āpatti saṃghādisesassa.




---

929\. Piṭṭhicakkassa navamaṃ gamanaṃ niṭṭhitaṃ.






(261.)

930\. Nīlaṃ mocessāmīti ceteti upakkamati sappivaṇṇaṃ muccati, āpatti saṃghādisesassa.




931\. Pītakaṃ…pe…  lohitakaṃ…  odātaṃ…  takkavaṇṇaṃ…  dakavaṇṇaṃ…  telavaṇṇaṃ…  khīravaṇṇaṃ…  dadhivaṇṇaṃ mocessāmīti ceteti upakkamati sappivaṇṇaṃ muccati, āpatti saṃghādisesassa.




---

932\. Piṭṭhicakkassa dasamaṃ gamanaṃ niṭṭhitaṃ.

  
Piṭṭhicakkaṃ niṭṭhitaṃ.






(262.)

933\. Ceteti upakkamati muccati, āpatti saṃghādisesassa.




934\. Ceteti upakkamati na muccati, āpatti thullaccayassa.




935\. Ceteti na upakkamati muccati, anāpatti.




936\. Ceteti na upakkamati na muccati, anāpatti.




937\. Na ceteti upakkamati muccati, anāpatti.




938\. Na ceteti upakkamati na muccati, anāpatti.




939\. Na ceteti na upakkamati muccati, anāpatti.




940\. Na ceteti na upakkamati na muccati, anāpatti.




941\. Anāpatti—  supinantena, namocanādhippāyassa, ummattakassa, khittacittassa, vedanāṭṭassa, ādikammikassāti.

* [1.2.1.1 Vinītavatthuuddānagāthā](1.2.1/1.2.1.1.md)
* [1.2.1.2 Vinītavatthu](1.2.1/1.2.1.2.md)



