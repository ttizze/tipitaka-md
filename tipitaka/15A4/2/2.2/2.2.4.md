# 2.2.4 Nirayasutta

(64.)

475\. “Catūhi, bhikkhave, dhammehi samannāgato yathābhataṃ nikkhitto evaṃ niraye. Katamehi catūhi? Pāṇātipātī hoti, adinnādāyī hoti, kāmesumicchācārī hoti, musāvādī hoti—  imehi kho, bhikkhave, catūhi dhammehi samannāgato yathābhataṃ nikkhitto evaṃ nirayeti.

476\. _Pāṇātipāto adinnādānaṃ,_  
_Musāvādo ca vuccati;_  
_Paradāragamanañcāpi,_  
_Nappasaṃsanti paṇḍitā”ti._  

---

477\. Catutthaṃ.
