# 2.1.6 Dutiyasamajīvīsutta

(56.)

412\. “Ākaṅkheyyuñce, bhikkhave, ubho jānipatayo diṭṭhe ceva dhamme aññamaññaṃ passituṃ abhisamparāyañca aññamaññaṃ passituṃ ubhova assu samasaddhā samasīlā samacāgā samapaññā, te diṭṭhe ceva dhamme aññamaññaṃ passanti abhisamparāyañca aññamaññaṃ passantīti.

413\. _Ubho saddhā vadaññū ca,_  
_saññatā dhammajīvino;_  
_Te honti jānipatayo,_  
_aññamaññaṃ piyaṃvadā._  

414\. _Atthāsaṃ pacurā honti,_  
_phāsukaṃ upajāyati;_  
_Amittā dummanā honti,_  
_ubhinnaṃ samasīlinaṃ._  

415\. _Idha dhammaṃ caritvāna,_  
_samasīlabbatā ubho;_  
_Nandino devalokasmiṃ,_  
_modanti kāmakāmino”ti._  

---

416\. Chaṭṭhaṃ.
