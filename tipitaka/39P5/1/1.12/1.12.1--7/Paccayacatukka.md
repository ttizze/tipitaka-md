# Paccayacatukka

(55.)

175\. Kusalaṃ parittārammaṇaṃ dhammaṃ paṭicca kusalo parittārammaṇo dhammo uppajjati hetupaccayā. (1)

176\. Akusalaṃ parittārammaṇaṃ dhammaṃ paṭicca akusalo parittārammaṇo dhammo uppajjati hetupaccayā. (1)

177\. Abyākataṃ parittārammaṇaṃ dhammaṃ paṭicca abyākato parittārammaṇo dhammo uppajjati hetupaccayā. (1) (Saṃkhittaṃ.)

178\. Hetuyā tīṇi…pe…  vipāke ekaṃ…pe…  avigate tīṇi. (Saṃkhittaṃ.)

179\. (Sahajātavārampi…pe…  pañhāvārampi vitthāretabbaṃ.)

(56.)

180\. Kusalaṃ mahaggatārammaṇaṃ dhammaṃ paṭicca kusalo mahaggatārammaṇo dhammo uppajjati hetupaccayā. (1)

181\. Akusalaṃ mahaggatārammaṇaṃ dhammaṃ paṭicca akusalo mahaggatārammaṇo dhammo uppajjati hetupaccayā. (1)

182\. Abyākataṃ mahaggatārammaṇaṃ dhammaṃ paṭicca abyākato mahaggatārammaṇo dhammo uppajjati hetupaccayā. (1) (Saṃkhittaṃ.)

183\. Hetuyā tīṇi…pe…  vipāke ekaṃ…pe…  avigate tīṇi. (Saṃkhittaṃ.)

184\. (Sahajātavārepi…pe…  pañhāvārepi sabbattha vitthāro.)

(57.)

185\. Kusalaṃ appamāṇārammaṇaṃ dhammaṃ paṭicca kusalo appamāṇārammaṇo dhammo uppajjati hetupaccayā. (1)

186\. Abyākataṃ appamāṇārammaṇaṃ dhammaṃ paṭicca abyākato appamāṇārammaṇo dhammo uppajjati hetupaccayā. (1) (Saṃkhittaṃ.)

187\. Hetuyā dve…pe…  vipāke ekaṃ…pe…  avigate dve. (Saṃkhittaṃ.)

188\. (Sahajātavārepi…pe…  pañhāvārepi sabbattha vitthāro.)
