# Paccayacatukka

(51.)

156\. Kusalaṃ parittaṃ dhammaṃ paṭicca kusalo paritto dhammo uppajjati hetupaccayā. Kusalaṃ parittaṃ dhammaṃ paṭicca abyākato paritto dhammo uppajjati hetupaccayā. Kusalaṃ parittaṃ dhammaṃ paṭicca kusalo paritto ca abyākato paritto ca dhammā uppajjanti hetupaccayā. (3)

157\. Akusalaṃ parittaṃ dhammaṃ paṭicca akusalo paritto dhammo uppajjati hetupaccayā…  tīṇi.

158\. Abyākataṃ parittaṃ dhammaṃ paṭicca abyākato paritto dhammo uppajjati hetupaccayā. (1)

159\. Kusalaṃ parittañca abyākataṃ parittañca dhammaṃ paṭicca abyākato paritto dhammo uppajjati hetupaccayā. (1)

160\. Akusalaṃ parittañca abyākataṃ parittañca dhammaṃ paṭicca abyākato paritto dhammo uppajjati hetupaccayā. (1) (Saṃkhittaṃ.)

161\. Hetuyā nava, ārammaṇe tīṇi…pe…  vipāke ekaṃ…pe…  avigate nava. (Saṃkhittaṃ.)

162\. (Sahajātavārampi…pe…  sampayuttavārampi paṭiccavārasadisaṃ.)

(52.)

163\. Kusalo paritto dhammo kusalassa parittassa dhammassa hetupaccayena paccayo…  tīṇi.

164\. Akusalo paritto dhammo akusalassa parittassa dhammassa hetupaccayena paccayo…  tīṇi.

165\. Abyākato paritto dhammo abyākatassa parittassa dhammassa hetupaccayena paccayo. (1)

166\. Kusalo paritto dhammo kusalassa parittassa dhammassa ārammaṇapaccayena paccayo. (Saṃkhittaṃ.)

167\. Hetuyā satta, ārammaṇe nava, adhipatiyā nava…pe…  avigate terasa. (Saṃkhittaṃ.)

168\. (Yathā kusalattike pañhāvāraṃ evaṃ vitthāretabbaṃ.)
