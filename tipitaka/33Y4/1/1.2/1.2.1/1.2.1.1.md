# 1.2.1.1 Anuloma

(10.)

96\. »  Cakkhu cakkhudhātūti?

97\. Dibbacakkhu paññācakkhu cakkhu, na cakkhudhātu. Cakkhudhātu cakkhu ceva cakkhudhātu ca.

98\. «  Cakkhudhātu cakkhūti? Āmantā.

99\. »  Sotaṃ sotadhātūti?

100\. Dibbasotaṃ taṇhāsotaṃ sotaṃ, na sotadhātu. Sotadhātu sotañceva sotadhātu ca.

101\. «  Sotadhātu sotanti? Āmantā.

102\. »  Ghānaṃ ghānadhātūti? Āmantā.

103\. «  Ghānadhātu ghānanti? Āmantā.

---

104\. (Jivhāpi ghānadhātusadisā.)

105\. »  Kāyo kāyadhātūti?

106\. Kāyadhātuṃ ṭhapetvā avaseso kāyo, na kāyadhātu. Kāyadhātu kāyo ceva kāyadhātu ca.

107\. «  Kāyadhātu kāyoti? Āmantā.

108\. »  Rūpaṃ rūpadhātūti?

109\. Rūpadhātuṃ ṭhapetvā avasesaṃ rūpaṃ, na rūpadhātu. Rūpadhātu rūpañceva rūpadhātu ca.

110\. «  Rūpadhātu rūpanti? Āmantā.

---

111\. (Saddo ghānasadiso.)

112\. »  Gandho gandhadhātūti?

113\. Sīlagandho samādhigandho paññāgandho gandho, na gandhadhātu. Gandhadhātu gandho ceva gandhadhātu ca.

114\. «  Gandhadhātu gandhoti? Āmantā.

115\. »  Raso rasadhātūti?

116\. Attharaso dhammaraso vimuttiraso raso, na rasadhātu. Rasadhātu raso ceva rasadhātu ca.

117\. «  Rasadhātu rasoti? Āmantā.

---

118\. (Phoṭṭhabbo ghānasadiso.)

119\. »  Cakkhuviññāṇaṃ cakkhuviññāṇadhātūti? Āmantā.

120\. «  Cakkhuviññāṇadhātu cakkhuviññāṇanti? Āmantā.

121\. Sotaviññāṇaṃ…pe…  ghānaviññāṇaṃ…  jivhāviññāṇaṃ…  kāyaviññāṇaṃ… .

122\. »  Mano manodhātūti?

123\. Manodhātuṃ ṭhapetvā avaseso mano, na manodhātu. Manodhātu mano ceva manodhātu ca.

124\. «  Manodhātu manoti? Āmantā.

125\. »  Manoviññāṇaṃ manoviññāṇadhātūti? Āmantā.

126\. «  Manoviññāṇadhātu manoviññāṇanti? Āmantā.

127\. »  Dhammo dhammadhātūti?

128\. Dhammadhātuṃ ṭhapetvā avaseso dhammo, na dhammadhātu. Dhammadhātu dhammo ceva dhammadhātu ca.

129\. «  Dhammadhātu dhammoti? Āmantā.
