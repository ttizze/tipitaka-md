# 7.3.2 Upālipañhā

(351.)

1593\. Atha kho āyasmā upāli yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā upāli bhagavantaṃ etadavoca—  “saṃgharāji saṃgharājīti, bhante, vuccati. Kittāvatā nu kho, bhante, saṃgharāji hoti, no ca saṃghabhedo? Kittāvatā ca pana saṃgharāji ceva hoti saṃghabhedo cā”ti?

1594\. “Ekato, upāli, eko hoti, ekato dve, catuttho anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Evampi kho, upāli, saṃgharāji hoti, no ca saṃghabhedo. Ekato, upāli, dve honti, ekato dve, pañcamo anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Evampi kho, upāli, saṃgharāji hoti, no ca saṃghabhedo. Ekato, upāli, dve honti, ekato tayo, chaṭṭho anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Evampi kho, upāli, saṃgharāji hoti, no ca saṃghabhedo. Ekato, upāli, tayo honti, ekato tayo, sattamo anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Evampi kho, upāli, saṃgharāji hoti, no ca saṃghabhedo. Ekato, upāli, tayo honti, ekato cattāro, aṭṭhamo anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Evampi kho, upāli, saṃgharāji hoti, no ca saṃghabhedo. Ekato, upāli, cattāro honti, ekato cattāro, navamo anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Evaṃ kho, upāli, saṃgharāji ceva hoti saṃghabhedo ca. Navannaṃ vā, upāli, atirekanavannaṃ vā saṃgharāji ceva hoti saṃghabhedo ca. Na kho, upāli, bhikkhunī saṃghaṃ bhindati, api ca bhedāya parakkamati, na sikkhamānā saṃghaṃ bhindati…pe…  na sāmaṇero saṃghaṃ bhindati, na sāmaṇerī saṃghaṃ bhindati, na upāsako saṃghaṃ bhindati, na upāsikā saṃghaṃ bhindati, api ca bhedāya parakkamati. Bhikkhu kho, upāli, pakatatto, samānasaṃvāsako, samānasīmāyaṃ ṭhito, saṃghaṃ bhindatī”ti.

(352.)

1595\. “Saṃghabhedo saṃghabhedoti, bhante, vuccati. Kittāvatā nu kho, bhante, saṃgho bhinno hotī”ti?

1596\. “Idhupāli, bhikkhū adhammaṃ dhammoti dīpenti. (1)

1597\. Dhammaṃ adhammoti dīpenti. (2)

1598\. Avinayaṃ vinayoti dīpenti. (3)

1599\. Vinayaṃ avinayoti dīpenti. (4)

1600\. Abhāsitaṃ alapitaṃ tathāgatena bhāsitaṃ lapitaṃ tathāgatenāti dīpenti. (5)

1601\. Bhāsitaṃ lapitaṃ tathāgatena abhāsitaṃ alapitaṃ tathāgatenāti dīpenti. (6)

1602\. Anāciṇṇaṃ tathāgatena āciṇṇaṃ tathāgatenāti dīpenti. (7)

1603\. Āciṇṇaṃ tathāgatena anāciṇṇaṃ tathāgatenāti dīpenti. (8)

1604\. Apaññattaṃ tathāgatena paññattaṃ tathāgatenāti dīpenti. (9)

1605\. Paññattaṃ tathāgatena apaññattaṃ tathāgatenāti dīpenti. (10)

1606\. Anāpattiṃ āpattīti dīpenti. (11)

1607\. Āpattiṃ anāpattīti dīpenti. (12)

1608\. Lahukaṃ āpattiṃ garukā āpattīti dīpenti. (13)

1609\. Garukaṃ āpattiṃ lahukā āpattīti dīpenti. (14)

1610\. Sāvasesaṃ āpattiṃ anavasesā āpattīti dīpenti. (15)

1611\. Anavasesaṃ āpattiṃ sāvasesā āpattīti dīpenti. (16)

1612\. Duṭṭhullaṃ āpattiṃ aduṭṭhullā āpattīti dīpenti. (17)

1613\. Aduṭṭhullaṃ āpattiṃ duṭṭhullā āpattīti dīpenti. (18)

1614\. Te imehi aṭṭhārasahi vatthūhi apakassanti, avapakassanti, āveniṃ uposathaṃ karonti, āveniṃ pavāraṇaṃ karonti, āveniṃ saṃghakammaṃ karonti. Ettāvatā kho, upāli, saṃgho bhinno hotī”ti.

(353.)

1615\. “Saṃghasāmaggī saṃghasāmaggīti, bhante, vuccati. Kittāvatā nu kho, bhante, saṃgho samaggo hotī”ti?

1616\. “Idhupāli, bhikkhū adhammaṃ adhammoti dīpenti. (1)

1617\. Dhammaṃ dhammoti dīpenti. (2)

1618\. Avinayaṃ avinayoti dīpenti. (3)

1619\. Vinayaṃ vinayoti dīpenti. (4)

1620\. Abhāsitaṃ alapitaṃ tathāgatena abhāsitaṃ alapitaṃ tathāgatenāti dīpenti. (5)

1621\. Bhāsitaṃ lapitaṃ tathāgatena bhāsitaṃ lapitaṃ tathāgatenāti dīpenti. (6)

1622\. Anāciṇṇaṃ tathāgatena anāciṇṇaṃ tathāgatenāti dīpenti. (7)

1623\. Āciṇṇaṃ tathāgatena āciṇṇaṃ tathāgatenāti dīpenti. (8)

1624\. Apaññattaṃ tathāgatena apaññattaṃ tathāgatenāti dīpenti. (9)

1625\. Paññattaṃ tathāgatena paññattaṃ tathāgatenāti dīpenti. (10)

1626\. Anāpattiṃ anāpattīti dīpenti. (11)

1627\. Āpattiṃ āpattīti dīpenti. (12)

1628\. Lahukaṃ āpattiṃ lahukā āpattīti dīpenti. (13)

1629\. Garukaṃ āpattiṃ garukā āpattīti dīpenti. (14)

1630\. Sāvasesaṃ āpattiṃ sāvasesā āpattīti dīpenti. (15)

1631\. Anavasesaṃ āpattiṃ anavasesā āpattīti dīpenti. (16)

1632\. Duṭṭhullaṃ āpattiṃ duṭṭhullā āpattīti dīpenti. (17)

1633\. Aduṭṭhullaṃ āpattiṃ aduṭṭhullā āpattīti dīpenti. (18)

1634\. Te imehi aṭṭhārasahi vatthūhi na apakassanti, na avapakassanti, na āveniṃ uposathaṃ karonti, na āveniṃ pavāraṇaṃ karonti, na āveniṃ saṃghakammaṃ karonti. Ettāvatā kho, upāli, saṃgho samaggo hotī”ti.

(354.)

1635\. “Samaggaṃ pana, bhante, saṃghaṃ bhinditvā kiṃ so pasavatī”ti? “Samaggaṃ kho, upāli, saṃghaṃ bhinditvā kappaṭṭhikaṃ kibbisaṃ pasavati, kappaṃ nirayamhi paccatīti.

1636\. _Āpāyiko nerayiko,_  
_Kappaṭṭho saṃghabhedako;_  
_Vaggarato adhammaṭṭho,_  
_Yogakkhemā padhaṃsati;_  
_Saṃghaṃ samaggaṃ bhinditvā,_  
_Kappaṃ nirayamhi paccatī”ti._  

1637\. “Bhinnaṃ pana, bhante, saṃghaṃ samaggaṃ katvā kiṃ so pasavatī”ti? “Bhinnaṃ kho, upāli, saṃghaṃ samaggaṃ katvā brahmaṃ puññaṃ pasavati, kappaṃ saggamhi modatīti.

1638\. _Sukhā saṃghassa sāmaggī,_  
_samaggānañca anuggaho;_  
_Samaggarato dhammaṭṭho,_  
_yogakkhemā na dhaṃsati;_  
_Saṃghaṃ samaggaṃ katvāna,_  
_kappaṃ saggamhi modatī”ti._  

(355.)

1639\. “Siyā nu kho, bhante, saṃghabhedako āpāyiko, nerayiko, kappaṭṭho, atekiccho”ti? “Siyā, upāli, saṃghabhedako āpāyiko, nerayiko, kappaṭṭho, atekiccho”ti.

1640\. “Siyā pana, bhante, saṃghabhedako na āpāyiko, na nerayiko, na kappaṭṭho, na atekiccho”ti? “Siyā, upāli, saṃghabhedako na āpāyiko, na nerayiko, na kappaṭṭho, na atekiccho”ti.

1641\. “Katamo pana, bhante, saṃghabhedako āpāyiko, nerayiko, kappaṭṭho, atekiccho”ti? “Idhupāli, bhikkhu adhammaṃ dhammoti dīpeti. Tasmiṃ adhammadiṭṭhi, bhede adhammadiṭṭhi, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ, anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Ayampi kho, upāli, saṃghabhedako āpāyiko, nerayiko, kappaṭṭho, atekiccho.

1642\. Puna caparaṃ, upāli, bhikkhu adhammaṃ dhammoti dīpeti. Tasmiṃ adhammadiṭṭhi, bhede dhammadiṭṭhi, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ, anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Ayampi kho, upāli, saṃghabhedako āpāyiko, nerayiko, kappaṭṭho, atekiccho.

1643\. Puna caparaṃ, upāli, bhikkhu adhammaṃ dhammoti dīpeti. Tasmiṃ adhammadiṭṭhi, bhede vematiko, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ, anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Ayampi kho, upāli, saṃghabhedako āpāyiko, nerayiko, kappaṭṭho, atekiccho.

1644\. Puna caparaṃ, upāli, bhikkhu adhammaṃ dhammoti dīpeti. Tasmiṃ dhammadiṭṭhi, bhede adhammadiṭṭhi…pe…  tasmiṃ dhammadiṭṭhi bhede dhammadiṭṭhi. Tasmiṃ dhammadiṭṭhi bhede vematiko. Tasmiṃ vematiko bhede adhammadiṭṭhi. Tasmiṃ vematiko bhede dhammadiṭṭhi. Tasmiṃ vematiko bhede vematiko vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ, anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Ayampi kho, upāli, saṃghabhedako āpāyiko, nerayiko, kappaṭṭho, atekiccho.

1645\. Puna caparaṃ, upāli, bhikkhu dhammaṃ adhammoti dīpeti…pe…  avinayaṃ vinayoti dīpeti…  vinayaṃ avinayoti dīpeti…  abhāsitaṃ alapitaṃ tathāgatena bhāsitaṃ lapitaṃ tathāgatenāti dīpeti…  bhāsitaṃ lapitaṃ tathāgatena abhāsitaṃ alapitaṃ tathāgatenāti dīpeti…  anāciṇṇaṃ tathāgatena āciṇṇaṃ tathāgatenāti dīpeti…  āciṇṇaṃ tathāgatena anāciṇṇaṃ tathāgatenāti dīpeti…  apaññattaṃ tathāgatena paññattaṃ tathāgatenāti dīpeti…  paññattaṃ tathāgatena apaññattaṃ tathāgatenāti dīpeti…  anāpattiṃ āpattīti dīpeti…  āpattiṃ anāpattīti dīpeti…  lahukaṃ āpattiṃ garukā āpattīti dīpeti…  garukaṃ āpattiṃ lahukā āpattīti dīpeti…  sāvasesaṃ āpattiṃ anavasesā āpattīti dīpeti…  anavasesaṃ āpattiṃ sāvasesā āpattīti dīpeti…  duṭṭhullaṃ āpattiṃ aduṭṭhullā āpattīti dīpeti…  aduṭṭhullaṃ āpattiṃ duṭṭhullā āpattīti dīpeti…  tasmiṃ adhammadiṭṭhi, bhede adhammadiṭṭhi…pe…  tasmiṃ adhammadiṭṭhi, bhede dhammadiṭṭhi…  tasmiṃ adhammadiṭṭhi, bhede vematiko…  tasmiṃ dhammadiṭṭhi, bhede adhammadiṭṭhi…  tasmiṃ dhammadiṭṭhi, bhede dhammadiṭṭhi…  tasmiṃ dhammadiṭṭhi, bhede vematiko…  tasmiṃ vematiko, bhede adhammadiṭṭhi…  tasmiṃ vematiko, bhede dhammadiṭṭhi…  tasmiṃ vematiko, bhede vematiko, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ, anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Ayampi kho, upāli, saṃghabhedako āpāyiko, nerayiko, kappaṭṭho, atekiccho”ti.

1646\. “Katamo pana, bhante, saṃghabhedako na āpāyiko, na nerayiko, na kappaṭṭho, na atekiccho”ti? “Idhupāli, bhikkhu adhammaṃ dhammoti dīpeti. Tasmiṃ dhammadiṭṭhi, bhede dhammadiṭṭhi, avinidhāya diṭṭhiṃ, avinidhāya khantiṃ, avinidhāya ruciṃ, avinidhāya bhāvaṃ, anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Ayampi kho, upāli, saṃghabhedako na āpāyiko, na nerayiko, na kappaṭṭho, na atekiccho.

1647\. Puna caparaṃ, upāli, bhikkhu dhammaṃ adhammoti dīpeti…pe…  duṭṭhullaṃ āpattiṃ aduṭṭhullā āpattīti dīpeti. Tasmiṃ dhammadiṭṭhi, bhede dhammadiṭṭhi, avinidhāya diṭṭhiṃ, avinidhāya khantiṃ, avinidhāya ruciṃ, avinidhāya bhāvaṃ, anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Ayampi kho, upāli, saṃghabhedako na āpāyiko, na nerayiko, na kappaṭṭho, na atekiccho”ti.

---

1648\. Tatiyabhāṇavāro niṭṭhito.

Saṃghabhedakakkhandhako sattamo.

---

1649\. Tassuddānaṃ

1650\. _Anupiye abhiññātā,_  
_sukhumālo na icchati;_  
_Kasā vapā abhi ninne,_  
_niddhā lāve ca ubbahe._  

1651\. _Puñjamaddapalālañca,_  
_bhusaophuṇanīhare;_  
_Āyatimpi na khīyanti,_  
_pitaro ca pitāmahā._  

1652\. _Bhaddiyo anuruddho ca,_  
_ānando bhagu kimilo;_  
_Sakyamāno ca kosambiṃ,_  
_parihāyi kakudhena ca._  

1653\. _Pakāsesi pituno ca,_  
_purise silaṃ nāḷāgiriṃ;_  
_Tikapañcagaruko kho,_  
_bhindi thullaccayena ca;_  
_Tayo aṭṭha puna tīṇi,_  
_rāji bhedā siyā nu khoti._  

---

1654\. Saṃghabhedakakkhandhako niṭṭhito.
