

# 1.7.6 Paṭippassambhetabbatecattālīsaka




(73.)

329\. Pañcahi, bhikkhave, aṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambhetabbaṃ. Na upasampādeti, na nissayaṃ deti, na sāmaṇeraṃ upaṭṭhāpeti, na bhikkhunovādakasammutiṃ sādiyati, sammatopi bhikkhuniyo na ovadati—  imehi kho, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambhetabbaṃ.

330\. Aparehipi, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambhetabbaṃ. Yāya āpattiyā saṃghena, pāpikāya diṭṭhiyā appaṭinissagge, ukkhepanīyakammaṃ kataṃ hoti taṃ āpattiṃ na āpajjati, aññaṃ vā tādisikaṃ, tato vā pāpiṭṭhataraṃ; kammaṃ na garahati, kammike na garahati—  imehi kho, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambhetabbaṃ…pe… .

331\. Aṭṭhahi, bhikkhave, aṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambhetabbaṃ. Na pakatattassa bhikkhuno uposathaṃ ṭhapeti, na pavāraṇaṃ ṭhapeti, na savacanīyaṃ karoti, na anuvādaṃ paṭṭhapeti, na okāsaṃ kāreti, na codeti, na sāreti, na bhikkhūhi sampayojeti—  imehi kho, bhikkhave, aṭṭhahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambhetabbaṃ.

---

332\. Pāpikāya diṭṭhiyā appaṭinissagge ukkhepanīyakamme

  
paṭippassambhetabbatecattālīsakaṃ niṭṭhitaṃ.



(74.)

333\. Evañca pana, bhikkhave, paṭippassambhetabbaṃ. Tena, bhikkhave, pāpikāya diṭṭhiyā appaṭinissagge, ukkhepanīyakammakatena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—  ‘ahaṃ, bhante, saṃghena, pāpikāya diṭṭhiyā appaṭinissagge, ukkhepanīyakammakato sammā vattāmi, lomaṃ pātemi, netthāraṃ vattāmi, pāpikāya diṭṭhiyā appaṭinissagge, ukkhepanīyassa kammassa paṭippassaddhiṃ yācāmī’ti. Dutiyampi yācitabbā. Tatiyampi yācitabbā. Byattena bhikkhunā paṭibalena saṃgho ñāpetabbo—

334\. ‘Suṇātu me, bhante, saṃgho. Ayaṃ itthannāmo bhikkhu saṃghena, pāpikāya diṭṭhiyā appaṭinissagge, ukkhepanīyakammakato sammā vattati, lomaṃ pāteti, netthāraṃ vattati, pāpikāya diṭṭhiyā appaṭinissagge, ukkhepanīyassa kammassa paṭippassaddhiṃ yācati. Yadi saṃghassa pattakallaṃ, saṃgho itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambheyya. Esā ñatti.

335\. Suṇātu me, bhante, saṃgho. Ayaṃ itthannāmo bhikkhu saṃghena, pāpikāya diṭṭhiyā appaṭinissagge, ukkhepanīyakammakato sammā vattati, lomaṃ pāteti, netthāraṃ vattati, pāpikāya diṭṭhiyā appaṭinissagge, ukkhepanīyassa kammassa paṭippassaddhiṃ yācati. Saṃgho itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambheti. Yassāyasmato khamati itthannāmassa bhikkhuno, pāpikāya diṭṭhiyā appaṭinissagge, ukkhepanīyassa kammassa paṭippassaddhi, so tuṇhassa; yassa nakkhamati, so bhāseyya.

336\. Dutiyampi etamatthaṃ vadāmi…pe…  tatiyampi etamatthaṃ vadāmi—  suṇātu me, bhante, saṃgho. Ayaṃ itthannāmo bhikkhu saṃghena, pāpikāya diṭṭhiyā appaṭinissagge, ukkhepanīyakammakato sammā vattati, lomaṃ pāteti, netthāraṃ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṃ yācati. Saṃgho itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambheti. Yassāyasmato khamati itthannāmassa bhikkhuno, pāpikāya diṭṭhiyā appaṭinissagge, ukkhepanīyassa kammassa paṭippassaddhi, so tuṇhassa; yassa nakkhamati, so bhāseyya.

337\. Paṭippassaddhaṃ saṃghena itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṃ. Khamati saṃghassa, tasmā tuṇhī, evametaṃ dhārayāmī’”ti.

---

338\. Pāpikāya diṭṭhiyā appaṭinissagge ukkhepanīyakammaṃ niṭṭhitaṃ sattamaṃ.

  
Kammakkhandhako paṭhamo.

  
Imamhi khandhake vatthū satta.



---

339\. Tassuddānaṃ



340\. _Paṇḍulohitakā bhikkhū,_  
_sayaṃ bhaṇḍanakārakā;_  
_Tādise upasaṅkamma,_  
_ussahiṃsu ca bhaṇḍane._  


341\. _Anuppannāpi jāyanti,_  
_uppannānipi vaḍḍhare;_  
_Appicchā pesalā bhikkhū,_  
_ujjhāyanti padassato._  


342\. _Saddhammaṭṭhitiko buddho,_  
_sayambhū aggapuggalo;_  
_Āṇāpesi tajjanīya,_  
_kammaṃ sāvatthiyaṃ jino._  


343\. _Asammukhāppaṭipucchāp-_  
_paṭiññāya katañca yaṃ;_  
_Anāpatti adesane,_  
_desitāya katañca yaṃ._  


344\. _Acodetvā asāretvā,_  
_anāropetvā ca yaṃ kataṃ;_  
_Asammukhā adhammena,_  
_vaggena cāpi yaṃ kataṃ._  


345\. _Appaṭipucchā adhammena,_  
_puna vaggena yaṃ kataṃ;_  
_Appaṭiññāya adhammena,_  
_vaggena cāpi yaṃ kataṃ._  


346\. _Anāpatti adhammena,_  
_vaggena cāpi yaṃ kataṃ;_  
_Adesanāgāminiyā,_  
_adhammavaggameva ca._  


347\. _Desitāya adhammena,_  
_vaggenāpi tatheva ca;_  
_Acodetvā adhammena,_  
_vaggenāpi tatheva ca._  


348\. _Asāretvā adhammena,_  
_vaggenāpi tatheva ca;_  
_Anāropetvā adhammena,_  
_vaggenāpi tatheva ca._  


349\. _Kaṇhavāranayeneva,_  
_sukkavāraṃ vijāniyā;_  
_Saṃgho ākaṅkhamāno ca,_  
_yassa tajjanīyaṃ kare._  


350\. _Bhaṇḍanaṃ bālo saṃsaṭṭho,_  
_adhisīle ajjhācāre;_  
_Atidiṭṭhivipannassa,_  
_saṃgho tajjanīyaṃ kare._  


351\. _Buddhadhammassa saṃghassa,_  
_avaṇṇaṃ yo ca bhāsati;_  
_Tiṇṇannampi ca bhikkhūnaṃ,_  
_saṃgho tajjaniyaṃ kare._  


352\. _Bhaṇḍanaṃ kārako eko,_  
_bālo saṃsagganissito;_  
_Adhisīle ajjhācāre,_  
_tatheva atidiṭṭhiyā._  


353\. _Buddhadhammassa saṃghassa,_  
_avaṇṇaṃ yo ca bhāsati;_  
_Tajjanīyakammakato,_  
_evaṃ sammānuvattanā._  


354\. _Upasampadanissayā,_  
_sāmaṇeraṃ upaṭṭhanā;_  
_Ovādasammatenāpi,_  
_na kare tajjanīkato._  


355\. _Nāpajje tañca āpattiṃ,_  
_tādisañca tato paraṃ;_  
_Kammañca kammike cāpi,_  
_na garahe tathāvidho._  


356\. _Uposathaṃ pavāraṇaṃ,_  
_pakatattassa naṭṭhape;_  
_Savacaniṃ anuvādo,_  
_okāso codanena ca._  


357\. _Sāraṇaṃ sampayogañca,_  
_na kareyya tathāvidho;_  
_Upasampadanissayā,_  
_sāmaṇeraṃ upaṭṭhanā._  


358\. _Ovādasammatenāpi,_  
_pañcahaṅgehi na sammati;_  
_Tañcāpajjati āpattiṃ,_  
_tādisañca tato paraṃ._  


359\. _Kammañca kammike cāpi,_  
_garahanto na sammati;_  
_Uposathaṃ pavāraṇaṃ,_  
_savacanīyā ca novādo._  


360\. _Okāso codanañceva,_  
_sāraṇā sampayojanā;_  
_Imehaṭṭhaṅgehi yo yutto,_  
_tajjanānupasammati._  


361\. _Kaṇhavāranayeneva,_  
_sukkavāraṃ vijāniyā;_  
_Bālo āpattibahulo,_  
_saṃsaṭṭhopi ca seyyaso._  


362\. _Niyassakammaṃ sambuddho,_  
_āṇāpesi mahāmuni;_  
_Kīṭāgirismiṃ dve bhikkhū,_  
_assajipunabbasukā._  


363\. _Anācārañca vividhaṃ,_  
_ācariṃsu asaññatā;_  
_Pabbājanīyaṃ sambuddho,_  
_kammaṃ sāvatthiyaṃ jino;_  
_Macchikāsaṇḍe sudhammo,_  
_cittassāvāsiko ahu._  


364\. _Jātivādena khuṃseti,_  
_sudhammo cittupāsakaṃ;_  
_Paṭisāraṇīyakammaṃ,_  
_āṇāpesi tathāgato._  


365\. _Kosambiyaṃ channaṃ bhikkhuṃ,_  
_Nicchantāpattiṃ passituṃ;_  
_Adassane ukkhipituṃ,_  
_Āṇāpesi jinuttamo._  


366\. _Channo taṃyeva āpattiṃ,_  
_paṭikātuṃ na icchati;_  
_Ukkhepanāppaṭikamme,_  
_āṇāpesi vināyako._  


367\. _Pāpadiṭṭhi ariṭṭhassa,_  
_āsi aññāṇanissitā;_  
_Diṭṭhiyāppaṭinissagge,_  
_ukkhepaṃ jinabhāsitaṃ._  


368\. _Niyassakammaṃ pabbajjaṃ,_  
_tatheva paṭisāraṇī;_  
_Adassanāppaṭikamme,_  
_anissagge ca diṭṭhiyā._  


369\. _Davānācārūpaghāti,_  
_micchāājīvameva ca;_  
_Pabbājanīyakammamhi,_  
_atirekapadā ime._  


370\. _Alābhāvaṇṇā dve pañca,_  
_dve pañcakāti nāmakā;_  
_Paṭisāraṇīyakammamhi,_  
_atirekapadā ime._  


371\. _Tajjanīyaṃ niyassañca,_  
_duve kammāpi sādisā;_  
_Pabbajjā paṭisārī ca,_  
_atthi padātirittatā._  


372\. _Tayo ukkhepanā kammā,_  
_sadisā te vibhattito;_  
_Tajjanīyanayenāpi,_  
_sesakammaṃ vijāniyāti._  


---

373\. Kammakkhandhako niṭṭhito.





