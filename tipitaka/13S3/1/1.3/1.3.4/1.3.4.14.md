# 1.3.4.14 Anattānupassīsutta

(149.)

787\. Sāvatthinidānaṃ. “Saddhāpabbajitassa, bhikkhave, kulaputtassa ayamanudhammo hoti—  yaṃ rūpe anattānupassī vihareyya. Vedanāya…  saññāya…  saṅkhāresu…  viññāṇe anattānupassī vihareyya. Anattānupassī viharanto, vedanāya…  saññāya…  saṅkhāresu…  viññāṇe anattānupassī viharanto rūpaṃ parijānāti, vedanaṃ…pe…  saññaṃ…  saṅkhāre…  viññāṇaṃ parijānāti. So rūpaṃ parijānaṃ vedanaṃ parijānaṃ saññaṃ parijānaṃ saṅkhāre parijānaṃ viññāṇaṃ parijānaṃ parimuccati rūpamhā, parimuccati vedanāya, parimuccati saññāya, parimuccati saṅkhārehi, parimuccati viññāṇamhā, parimuccati jātiyā jarāya maraṇena sokehi paridevehi dukkhehi domanassehi upāyāsehi; ‘parimuccati dukkhasmā’ti vadāmī”ti.

---

788\. Cuddasamaṃ.

---

789\. Kukkuḷavaggo catuttho.

---

790\. Tassuddānaṃ

791\. _Kukkuḷā tayo aniccena,_  
_dukkhena apare tayo;_  
_Anattena tayo vuttā,_  
_kulaputtena dve dukāti._
