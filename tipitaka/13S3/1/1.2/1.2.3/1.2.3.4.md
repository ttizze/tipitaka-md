# 1.2.3.4 Arahantasutta

(76.)

385\. Sāvatthinidānaṃ. “Rūpaṃ, bhikkhave, aniccaṃ. Yadaniccaṃ taṃ dukkhaṃ; yaṃ dukkhaṃ tadanattā; yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Vedanā…  saññā…  saṅkhārā…  viññāṇaṃ aniccaṃ. Yadaniccaṃ taṃ dukkhaṃ; yaṃ dukkhaṃ tadanattā; yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.

386\. Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi…  saññāyapi…  saṅkhāresupi…  viññāṇasmimpi nibbindati. Nibbindaṃ virajjati; virāgā vimuccati. Vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. Yāvatā, bhikkhave, sattāvāsā, yāvatā bhavaggaṃ, ete aggā, ete seṭṭhā lokasmiṃ yadidaṃ arahanto”ti.

387\. Idamavoca bhagavā. Idaṃ vatvāna sugato athāparaṃ etadavoca satthā—

388\. _“Sukhino vata arahanto,_  
_taṇhā tesaṃ na vijjati;_  
_Asmimāno samucchinno,_  
_mohajālaṃ padālitaṃ._  

389\. _Anejaṃ te anuppattā,_  
_cittaṃ tesaṃ anāvilaṃ;_  
_Loke anupalittā te,_  
_brahmabhūtā anāsavā._  

390\. _Pañcakkhandhe pariññāya,_  
_satta saddhammagocarā;_  
_Pasaṃsiyā sappurisā,_  
_puttā buddhassa orasā._  

391\. _Sattaratanasampannā,_  
_Tīsu sikkhāsu sikkhitā;_  
_Anuvicaranti mahāvīrā,_  
_Pahīnabhayabheravā._  

392\. _Dasahaṅgehi sampannā,_  
_mahānāgā samāhitā;_  
_Ete kho seṭṭhā lokasmiṃ,_  
_taṇhā tesaṃ na vijjati._  

393\. _Asekhañāṇamuppannaṃ,_  
_antimoyaṃ samussayo;_  
_Yo sāro brahmacariyassa,_  
_tasmiṃ aparapaccayā._  

394\. _Vidhāsu na vikampanti,_  
_vippamuttā punabbhavā;_  
_Dantabhūmimanuppattā,_  
_te loke vijitāvino._  

395\. _Uddhaṃ tiriyaṃ apācīnaṃ,_  
_nandī tesaṃ na vijjati;_  
_Nadanti te sīhanādaṃ,_  
_buddhā loke anuttarā”ti._  

---

396\. Catutthaṃ.
