

# 5.1.10 Khandhasutta




(321.)

1087\. Sāvatthinidānaṃ. “Yo kho, bhikkhave, rūpassa uppādo ṭhiti abhinibbatti pātubhāvo, dukkhasseso uppādo, rogānaṃ ṭhiti, jarāmaraṇassa pātubhāvo. Yo vedanāya…  yo saññāya…  yo saṅkhārānaṃ…  yo viññāṇassa uppādo ṭhiti abhinibbatti pātubhāvo, dukkhasseso uppādo, rogānaṃ ṭhiti, jarāmaraṇassa pātubhāvo. Yo ca kho, bhikkhave, rūpassa nirodho vūpasamo atthaṅgamo, dukkhasseso nirodho, rogānaṃ vūpasamo, jarāmaraṇassa atthaṅgamo. Yo vedanāya…  yo saññāya…  yo saṅkhārānaṃ…  yo viññāṇassa nirodho vūpasamo atthaṅgamo, dukkhasseso nirodho, rogānaṃ vūpasamo, jarāmaraṇassa atthaṅgamo”ti.

---

1088\. Dasamaṃ.



---

1089\. Uppādavaggo paṭhamo.



---

1090\. Tassuddānaṃ



1091\. _Cakkhu rūpañca viññāṇaṃ,_  
_phasso ca vedanāya ca;_  
_Saññā ca cetanā taṇhā,_  
_dhātu khandhena te dasāti._  


---

1092\. Uppādasaṃyuttaṃ samattaṃ.





