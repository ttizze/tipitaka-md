

# 3.2.5 Duccaritasutta




(64.)

413\. Vuttañhetaṃ bhagavatā vuttamarahatāti me sutaṃ—

414\. “Tīṇimāni, bhikkhave, duccaritāni. Katamāni tīṇi? Kāyaduccaritaṃ, vacīduccaritaṃ, manoduccaritaṃ—  imāni kho, bhikkhave, tīṇi duccaritānī”ti. Etamatthaṃ bhagavā avoca. Tatthetaṃ iti vuccati—

415\. _“Kāyaduccaritaṃ katvā,_  
_vacīduccaritāni ca;_  
_Manoduccaritaṃ katvā,_  
_yañcaññaṃ dosasaṃhitaṃ._  


416\. _Akatvā kusalaṃ kammaṃ,_  
_katvānākusalaṃ bahuṃ;_  
_Kāyassa bhedā duppañño,_  
_nirayaṃ sopapajjatī”ti._  


417\. Ayampi attho vutto bhagavatā, iti me sutanti.

---

418\. Pañcamaṃ.





