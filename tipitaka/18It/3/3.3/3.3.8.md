# 3.3.8 Bhidurasutta

(77.)

510\. Vuttañhetaṃ bhagavatā vuttamarahatāti me sutaṃ—

511\. “Bhidurāyaṃ, bhikkhave, kāyo, viññāṇaṃ virāgadhammaṃ, sabbe upadhī aniccā dukkhā vipariṇāmadhammā”ti. Etamatthaṃ bhagavā avoca. Tatthetaṃ iti vuccati—

512\. _“Kāyañca bhiduraṃ ñatvā,_  
_Viññāṇañca virāgunaṃ;_  
_Upadhīsu bhayaṃ disvā,_  
_Jātimaraṇamaccagā;_  
_Sampatvā paramaṃ santiṃ,_  
_Kālaṃ kaṅkhati bhāvitatto”ti._  

513\. Ayampi attho vutto bhagavatā, iti me sutanti.

---

514\. Aṭṭhamaṃ.
