

# 3.3.4 Santatarasutta




(73.)

471\. Vuttañhetaṃ bhagavatā vuttamarahatāti me sutaṃ—

472\. “Rūpehi, bhikkhave, arūpā santatarā, arūpehi nirodho santataro”ti. Etamatthaṃ bhagavā avoca. Tatthetaṃ iti vuccati—

473\. _“Ye ca rūpūpagā sattā,_  
_ye ca arūpaṭṭhāyino;_  
_Nirodhaṃ appajānantā,_  
_āgantāro punabbhavaṃ._  


474\. _Ye ca rūpe pariññāya,_  
_arūpesu asaṇṭhitā;_  
_Nirodhe ye vimuccanti,_  
_te janā maccuhāyino._  


475\. _Kāyena amatadhātuṃ,_  
_phusayitvā nirūpadhiṃ;_  
_Upadhippaṭinissaggaṃ,_  
_sacchikatvā anāsavo;_  
_Deseti sammāsambuddho,_  
_asokaṃ virajaṃ padan”ti._  


476\. Ayampi attho vutto bhagavatā, iti me sutanti.

---

477\. Catutthaṃ.





