# 3.1.4 Dutiyavedanāsutta

(53.)

344\. Vuttañhetaṃ bhagavatā vuttamarahatāti me sutaṃ—

345\. “Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā. Sukhā, bhikkhave, vedanā dukkhato daṭṭhabbā; dukkhā vedanā sallato daṭṭhabbā; adukkhamasukhā vedanā aniccato daṭṭhabbā. Yato kho, bhikkhave, bhikkhuno sukhā vedanā dukkhato diṭṭhā hoti, dukkhā vedanā sallato diṭṭhā hoti, adukkhamasukhā vedanā aniccato diṭṭhā hoti; ayaṃ vuccati, bhikkhave, ‘bhikkhu ariyo sammaddaso acchecchi, taṇhaṃ, vivattayi saṃyojanaṃ, sammā mānābhisamayā antamakāsi dukkhassā’”ti. Etamatthaṃ bhagavā avoca. Tatthetaṃ iti vuccati—

346\. _“Yo sukhaṃ dukkhato adda,_  
_Dukkhamaddakkhi sallato;_  
_Adukkhamasukhaṃ santaṃ,_  
_Adakkhi naṃ aniccato._  

347\. _Sa ve sammaddaso bhikkhu,_  
_yato tattha vimuccati;_  
_Abhiññāvosito santo,_  
_sa ve yogātigo munī”ti._  

348\. Ayampi attho vutto bhagavatā, iti me sutanti.

---

349\. Catutthaṃ.
