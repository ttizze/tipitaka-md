

# 3.5.7 Kāmayogasutta




(96.)

685\. Vuttañhetaṃ bhagavatā vuttamarahatāti me sutaṃ—

686\. “Kāmayogayutto, bhikkhave, bhavayogayutto āgāmī hoti āgantā itthattaṃ. Kāmayogavisaṃyutto, bhikkhave, bhavayogayutto anāgāmī hoti anāgantā itthattaṃ. Kāmayogavisaṃyutto, bhikkhave, bhavayogavisaṃyutto arahā hoti, khīṇāsavo”ti. Etamatthaṃ bhagavā avoca. Tatthetaṃ iti vuccati—

687\. _“Kāmayogena saṃyuttā,_  
_bhavayogena cūbhayaṃ;_  
_Sattā gacchanti saṃsāraṃ,_  
_jātimaraṇagāmino._  


688\. _Ye ca kāme pahantvāna,_  
_appattā āsavakkhayaṃ;_  
_Bhavayogena saṃyuttā,_  
_anāgāmīti vuccare._  


689\. _Ye ca kho chinnasaṃsayā,_  
_khīṇamānapunabbhavā;_  
_Te ve pāraṅgatā loke,_  
_ye pattā āsavakkhayan”ti._  


690\. Ayampi attho vutto bhagavatā, iti me sutanti.

---

691\. Sattamaṃ.



---

692\. Tatiyabhāṇavāraṃ.





