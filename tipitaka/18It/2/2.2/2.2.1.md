# 2.2.1 Vitakkasutta

(38.)

235\. Vuttañhetaṃ bhagavatā vuttamarahatāti me sutaṃ—

236\. “Tathāgataṃ, bhikkhave, arahantaṃ sammāsambuddhaṃ dve vitakkā bahulaṃ samudācaranti—  khemo ca vitakko, paviveko ca. Abyāpajjhārāmo, bhikkhave, tathāgato abyāpajjharato. Tamenaṃ, bhikkhave, tathāgataṃ abyāpajjhārāmaṃ abyāpajjharataṃ eseva vitakko bahulaṃ samudācarati—  ‘imāyāhaṃ iriyāya na kañci byābādhemi tasaṃ vā thāvaraṃ vā’ti.

237\. Pavivekārāmo, bhikkhave, tathāgato pavivekarato. Tamenaṃ, bhikkhave, tathāgataṃ pavivekārāmaṃ pavivekarataṃ eseva vitakko bahulaṃ samudācarati—  ‘yaṃ akusalaṃ taṃ pahīnan’ti.

238\. Tasmātiha, bhikkhave, tumhepi abyāpajjhārāmā viharatha abyāpajjharatā. Tesaṃ vo, bhikkhave, tumhākaṃ abyāpajjhārāmānaṃ viharataṃ abyāpajjharatānaṃ eseva vitakko bahulaṃ samudācarissati—  ‘imāya mayaṃ iriyāya na kañci byābādhema tasaṃ vā thāvaraṃ vā’ti.

239\. Pavivekārāmā, bhikkhave, viharatha pavivekaratā. Tesaṃ vo, bhikkhave, tumhākaṃ pavivekārāmānaṃ viharataṃ pavivekaratānaṃ eseva vitakko bahulaṃ samudācarissati—  ‘kiṃ akusalaṃ, kiṃ appahīnaṃ, kiṃ pajahāmā’”ti. Etamatthaṃ bhagavā avoca. Tatthetaṃ iti vuccati—

240\. _“Tathāgataṃ buddhamasayhasāhinaṃ,_  
_Duve vitakkā samudācaranti naṃ;_  
_Khemo vitakko paṭhamo udīrito,_  
_Tato viveko dutiyo pakāsito._  

241\. _Tamonudaṃ pāragataṃ mahesiṃ,_  
_Taṃ pattipattaṃ vasimaṃ anāsavaṃ;_  
_Visantaraṃ taṇhakkhaye vimuttaṃ,_  
_Taṃ ve muniṃ antimadehadhāriṃ;_  
_Mārañjahaṃ brūmi jarāya pāraguṃ._  

242\. _Sele yathā pabbatamuddhaniṭṭhito,_  
_Yathāpi passe janataṃ samantato;_  
_Tathūpamaṃ dhammamayaṃ sumedho,_  
_Pāsādamāruyha samantacakkhu;_  
_Sokāvatiṇṇaṃ janatamapetasoko,_  
_Avekkhati jātijarābhibhūtan”ti._  

243\. Ayampi attho vutto bhagavatā, iti me sutanti.

---

244\. Paṭhamaṃ.
