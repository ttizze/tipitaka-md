# 2.2.8 Paṭisallānasutta

(45.)

287\. Vuttañhetaṃ bhagavatā vuttamarahatāti me sutaṃ—

288\. “Paṭisallānārāmā, bhikkhave, viharatha paṭisallānaratā, ajjhattaṃ cetosamathamanuyuttā, anirākatajjhānā, vipassanāya samannāgatā, brūhetāro suññāgārānaṃ. Paṭisallānārāmānaṃ, bhikkhave, viharataṃ paṭisallānaratānaṃ ajjhattaṃ cetosamathamanuyuttānaṃ anirākatajjhānānaṃ vipassanāya samannāgatānaṃ brūhetānaṃ suññāgārānaṃ dvinnaṃ phalānaṃ aññataraṃ phalaṃ pāṭikaṅkhaṃ—  diṭṭheva dhamme aññā, sati vā upādisese anāgāmitā”ti. Etamatthaṃ bhagavā avoca. Tatthetaṃ iti vuccati—

289\. _“Ye santacittā nipakā,_  
_satimanto ca jhāyino;_  
_Sammā dhammaṃ vipassanti,_  
_kāmesu anapekkhino._  

290\. _Appamādaratā santā,_  
_pamāde bhayadassino;_  
_Abhabbā parihānāya,_  
_nibbānasseva santike”ti._  

291\. Ayampi attho vutto bhagavatā, iti me sutanti.

---

292\. Aṭṭhamaṃ.
