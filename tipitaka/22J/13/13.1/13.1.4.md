# 13.1.4 Cūḷanāradajātaka

(40.)

2426\. _“Na te kaṭṭhāni bhinnāni,_  
_na te udakamābhataṃ;_  
_Aggīpi te na hāpito,_  
_kiṃ nu mandova jhāyasi”._  

(41.)

2427\. _“Na ussahe vane vatthuṃ,_  
_kassapāmantayāmi taṃ;_  
_Dukkho vāso araññasmiṃ,_  
_raṭṭhaṃ icchāmi gantave._  

(42.)

2428\. _Yathā ahaṃ ito gantvā,_  
_Yasmiṃ janapade vasaṃ;_  
_Ācāraṃ brahme sikkheyyaṃ,_  
_Taṃ dhammaṃ anusāsa maṃ”._  

(43.)

2429\. _“Sace araññaṃ hitvāna,_  
_vanamūlaphalāni ca;_  
_Raṭṭhe rocayase vāsaṃ,_  
_taṃ dhammaṃ nisāmehi me._  

(44.)

2430\. _Visaṃ mā paṭisevittho,_  
_papātaṃ parivajjaya;_  
_Paṅke ca mā visīdittho,_  
_yatto cāsīvise care”._  

(45.)

2431\. _“Kiṃ nu visaṃ papāto vā,_  
_paṅko vā brahmacārinaṃ;_  
_Kaṃ tvaṃ āsīvisaṃ brūsi,_  
_taṃ me akkhāhi pucchito”._  

(46.)

2432\. _“Āsavo tāta lokasmiṃ,_  
_surā nāma pavuccati;_  
_Manuñño surabhī vaggu,_  
_sādu khuddarasūpamo;_  
_Visaṃ tadāhu ariyā se,_  
_brahmacariyassa nārada._  

(47.)

2433\. _Itthiyo tāta lokasmiṃ,_  
_pamattaṃ pamathenti tā;_  
_Haranti yuvino cittaṃ,_  
_tūlaṃ bhaṭṭhaṃva māluto;_  
_Papāto eso akkhāto,_  
_brahmacariyassa nārada._  

(48.)

2434\. _Lābho siloko sakkāro,_  
_pūjā parakulesu ca;_  
_Paṅko eso ca akkhāto,_  
_brahmacariyassa nārada._  

(49.)

2435\. _Sasatthā tāta rājāno,_  
_āvasanti mahiṃ imaṃ;_  
_Te tādise manussinde,_  
_mahante tāta nārada._  

(50.)

2436\. _Issarānaṃ adhipatīnaṃ,_  
_na tesaṃ pādato care;_  
_Āsīvisoti akkhāto,_  
_brahmacariyassa nārada._  

(51.)

2437\. _Bhattattho bhattakāle ca,_  
_yaṃ gehamupasaṅkame;_  
_Yadettha kusalaṃ jaññā,_  
_tattha ghāsesanaṃ care._  

(52.)

2438\. _Pavisitvā parakulaṃ,_  
_pānatthaṃ bhojanāya vā;_  
_Mitaṃ khāde mitaṃ bhuñje,_  
_na ca rūpe manaṃ kare._  

(53.)

2439\. _Goṭṭhaṃ majjaṃ kirāṭañca,_  
_sabhā nikiraṇāni ca;_  
_Ārakā parivajjehi,_  
_yānīva visamaṃ pathan”ti._  

---

2440\. Cūḷanāradajātakaṃ catutthaṃ.
