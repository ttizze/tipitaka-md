# 4.4.4 Rājovādajātaka

(133.)

1054\. _“Gavañce taramānānaṃ,_  
_jimhaṃ gacchati puṅgavo;_  
_Sabbā tā jimhaṃ gacchanti,_  
_nette jimhaṃ gate sati._  

(134.)

1055\. _Evameva manussesu,_  
_yo hoti seṭṭhasammato;_  
_So ce adhammaṃ carati,_  
_pageva itarā pajā;_  
_Sabbaṃ raṭṭhaṃ dukhaṃ seti,_  
_rājā ce hoti adhammiko._  

(135.)

1056\. _Gavañce taramānānaṃ,_  
_ujuṃ gacchati puṅgavo;_  
_Sabbā gāvī ujuṃ yanti,_  
_nette ujuṃ gate sati._  

(136.)

1057\. _Evameva manussesu,_  
_yo hoti seṭṭhasammato;_  
_So sace dhammaṃ carati,_  
_pageva itarā pajā;_  
_Sabbaṃ raṭṭhaṃ sukhaṃ seti,_  
_rājā ce hoti dhammiko”ti._  

---

1058\. Rājovādajātakaṃ catutthaṃ.
