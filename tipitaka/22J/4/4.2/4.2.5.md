# 4.2.5 Sabbamaṃsalābhajātaka

(57.)

955\. _“Pharusā vata te vācā,_  
_maṃsaṃ yācanako asi;_  
_Kilomasadisī vācā,_  
_kilomaṃ samma dammi te”._  

(58.)

956\. _“Aṅgametaṃ manussānaṃ,_  
_bhātā loke pavuccati;_  
_Aṅgassa sadisī vācā,_  
_aṅgaṃ samma dadāmi te”._  

(59.)

957\. _“Tātāti putto vadamāno,_  
_kampeti hadayaṃ pitu;_  
_Hadayassa sadisī vācā,_  
_hadayaṃ samma dammi te”._  

(60.)

958\. _“Yassa gāme sakhā natthi,_  
_yathāraññaṃ tatheva taṃ;_  
_Sabbassa sadisī vācā,_  
_sabbaṃ samma dadāmi te”ti._  

---

959\. Sabbamaṃsalābhajātakaṃ pañcamaṃ.
