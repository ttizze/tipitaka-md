# 8.1.6 Cetiyajātaka

(45.)

1722\. _“Dhammo have hato hanti,_  
_Nāhato hanti kiñcanaṃ;_  
_Tasmā hi dhammaṃ na hane,_  
_Mā tvaṃ dhammo hato hani. (1)_  

(46.)

1723\. _Alikaṃ bhāsamānassa,_  
_apakkamanti devatā;_  
_Pūtikañca mukhaṃ vāti,_  
_sakaṭṭhānā ca dhaṃsati;_  
_Yo jānaṃ pucchito pañhaṃ,_  
_aññathā naṃ viyākare._  

(47.)

1724\. _Sace hi saccaṃ bhaṇasi,_  
_hohi rāja yathā pure;_  
_Musā ce bhāsase rāja,_  
_bhūmiyaṃ tiṭṭha cetiya. (2)_  

(48.)

1725\. _Akāle vassatī tassa,_  
_kāle tassa na vassati;_  
_Yo jānaṃ pucchito pañhaṃ,_  
_aññathā naṃ viyākare._  

(49.)

1726\. _Sace hi saccaṃ bhaṇasi,_  
_hohi rāja yathā pure;_  
_Musā ce bhāsase rāja,_  
_bhūmiṃ pavisa cetiya. (3)_  

(50.)

1727\. _Jivhā tassa dvidhā hoti,_  
_uragasseva disampati;_  
_Yo jānaṃ pucchito pañhaṃ,_  
_aññathā naṃ viyākare._  

(51.)

1728\. _Sace hi saccaṃ bhaṇasi,_  
_hohi rāja yathā pure;_  
_Musā ce bhāsase rāja,_  
_bhiyyo pavisa cetiya. (4)_  

(52.)

1729\. _Jivhā tassa na bhavati,_  
_macchasseva disampati;_  
_Yo jānaṃ pucchito pañhaṃ,_  
_aññathā naṃ viyākare._  

(53.)

1730\. _Sace hi saccaṃ bhaṇasi,_  
_hohi rāja yathā pure;_  
_Musā ce bhāsase rāja,_  
_bhiyyo pavisa cetiya. (5)_  

(54.)

1731\. _Thiyova tassa jāyanti,_  
_na pumā jāyare kule;_  
_Yo jānaṃ pucchito pañhaṃ,_  
_aññathā naṃ viyākare._  

(55.)

1732\. _Sace hi saccaṃ bhaṇasi,_  
_hohi rāja yathā pure;_  
_Musā ce bhāsase rāja,_  
_bhiyyo pavisa cetiya. (6)_  

(56.)

1733\. _Puttā tassa na bhavanti,_  
_pakkamanti disodisaṃ;_  
_Yo jānaṃ pucchito pañhaṃ,_  
_aññathā naṃ viyākare._  

(57.)

1734\. _Sace hi saccaṃ bhaṇasi,_  
_hohi rāja yathā pure;_  
_Musā ce bhāsase rāja,_  
_bhiyyo pavisa cetiya”. (7)_  

(58.)

1735\. _“Sa rājā isinā satto,_  
_antalikkhacaro pure;_  
_Pāvekkhi pathaviṃ cecco,_  
_hīnatto patva pariyāyaṃ._  

(59.)

1736\. _Tasmā hi chandāgamanaṃ,_  
_Nappasaṃsanti paṇḍitā;_  
_Aduṭṭhacitto bhāseyya,_  
_Giraṃ saccūpasaṃhitanti”. (8)_  

---

1737\. Cetiyajātakaṃ chaṭṭhaṃ.
