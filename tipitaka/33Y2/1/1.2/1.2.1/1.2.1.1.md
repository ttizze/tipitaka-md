

# 1.2.1.1 Anuloma





(26.)

204\. »  Rūpaṃ rūpakkhandhoti?

205\. Piyarūpaṃ sātarūpaṃ rūpaṃ, na rūpakkhandho. Rūpakkhandho rūpañceva rūpakkhandho ca.

206\. «  Rūpakkhandho rūpanti? Āmantā.

207\. »  Vedanā vedanākkhandhoti? Āmantā.

208\. «  Vedanākkhandho vedanāti? Āmantā.

209\. »  Saññā saññākkhandhoti?

210\. Diṭṭhisaññā saññā, na saññākkhandho. Saññākkhandho saññā ceva saññākkhandho ca.

211\. «  Saññākkhandho saññāti? Āmantā.

212\. »  Saṅkhārā saṅkhārakkhandhoti?

213\. Saṅkhārakkhandhaṃ ṭhapetvā avasesā saṅkhārā, na saṅkhārakkhandho. Saṅkhārakkhandho saṅkhārā ceva saṅkhārakkhandho ca.

214\. «  Saṅkhārakkhandho saṅkhārāti? Āmantā.

215\. »  Viññāṇaṃ viññāṇakkhandhoti? Āmantā.

216\. «  Viññāṇakkhandho viññāṇanti? Āmantā.



