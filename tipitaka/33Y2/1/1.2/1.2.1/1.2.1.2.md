

# 1.2.1.2 Paccanīka





(27.)

217\. »  Na rūpaṃ na rūpakkhandhoti? Āmantā.

218\. «  Na rūpakkhandho na rūpanti?

219\. Piyarūpaṃ sātarūpaṃ na rūpakkhandho, rūpaṃ. Rūpañca rūpakkhandhañca ṭhapetvā avasesā na ceva rūpaṃ na ca rūpakkhandho.

220\. »  Na vedanā na vedanākkhandhoti? Āmantā.

221\. «  Na vedanākkhandho na vedanāti? Āmantā.

222\. »  Na saññā na saññākkhandhoti? Āmantā.

223\. «  Na saññākkhandho na saññāti?

224\. Diṭṭhisaññā na saññākkhandho, saññā. Saññañca saññākkhandhañca ṭhapetvā avasesā na ceva saññā na ca saññākkhandho.

225\. »  Na saṅkhārā na saṅkhārakkhandhoti? Āmantā.

226\. «  Na saṅkhārakkhandho na saṅkhārāti?

227\. Saṅkhārakkhandhaṃ ṭhapetvā avasesā na saṅkhārakkhandho, saṅkhārā. Saṅkhāre ca saṅkhārakkhandhañca ṭhapetvā avasesā na ceva saṅkhārā na ca saṅkhārakkhandho.

228\. »  Na viññāṇaṃ na viññāṇakkhandhoti? Āmantā.

229\. «  Na viññāṇakkhandho na viññāṇanti? Āmantā.



