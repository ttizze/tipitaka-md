

# 2.1.4.1 Anulomapuggala





(68.)

550\. »  Yassa rūpakkhandho uppajjati tassa vedanākkhandho uppajjitthāti? Āmantā.

551\. «  Yassa vā pana vedanākkhandho uppajjittha tassa rūpakkhandho uppajjatīti?

552\. Sabbesaṃ cavantānaṃ arūpaṃ upapajjantānaṃ tesaṃ vedanākkhandho uppajjittha, no ca tesaṃ rūpakkhandho uppajjati. Pañcavokāraṃ upapajjantānaṃ asaññasattaṃ upapajjantānaṃ tesaṃ vedanākkhandho ca uppajjittha rūpakkhandho ca uppajjati.

(69.)

553\. »  Yassa vedanākkhandho uppajjati tassa saññākkhandho uppajjitthāti? Āmantā.

554\. «  Yassa vā pana saññākkhandho uppajjittha tassa vedanākkhandho uppajjatīti?

555\. Sabbesaṃ cavantānaṃ asaññasattaṃ upapajjantānaṃ tesaṃ saññākkhandho uppajjittha, no ca tesaṃ vedanākkhandho uppajjati. Catuvokāraṃ pañcavokāraṃ upapajjantānaṃ tesaṃ saññākkhandho ca uppajjittha vedanākkhandho ca uppajjati.



