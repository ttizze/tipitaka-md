

# 2.2.4.1 Anulomapuggala





(122.)

723\. »  Yassa rūpakkhandho nirujjhati tassa vedanākkhandho nirujjhitthāti? Āmantā.

724\. «  Yassa vā pana vedanākkhandho nirujjhittha tassa rūpakkhandho nirujjhatīti?

725\. Sabbesaṃ upapajjantānaṃ arūpā cavantānaṃ tesaṃ vedanākkhandho nirujjhittha, no ca tesaṃ rūpakkhandho nirujjhati. Pañcavokārā cavantānaṃ asaññasattā cavantānaṃ tesaṃ vedanākkhandho ca nirujjhittha rūpakkhandho ca nirujjhati.

(123.)

726\. »  Yassa vedanākkhandho nirujjhati tassa saññākkhandho nirujjhitthāti? Āmantā.

727\. «  Yassa vā pana saññākkhandho nirujjhittha tassa vedanākkhandho nirujjhatīti?

728\. Sabbesaṃ upapajjantānaṃ asaññasattā cavantānaṃ tesaṃ saññākkhandho nirujjhittha, no ca tesaṃ vedanākkhandho nirujjhati. Catuvokārā pañcavokārā cavantānaṃ tesaṃ saññākkhandho ca nirujjhittha vedanākkhandho ca nirujjhati.



