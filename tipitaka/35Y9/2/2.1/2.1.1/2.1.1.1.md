

# 2.1.1.1 Anulomapuggala





(33.)

172\. »  Yassa kusalā dhammā uppajjanti tassa akusalā dhammā uppajjantīti? No.

173\. «  Yassa vā pana akusalā dhammā uppajjanti tassa kusalā dhammā uppajjantīti? No.

174\. »  Yassa kusalā dhammā uppajjanti tassa abyākatā dhammā uppajjantīti?

175\. Arūpe kusalānaṃ uppādakkhaṇe tesaṃ kusalā dhammā uppajjanti, no ca tesaṃ abyākatā dhammā uppajjanti. Pañcavokāre kusalānaṃ uppādakkhaṇe tesaṃ kusalā ca dhammā uppajjanti abyākatā ca dhammā uppajjanti.

176\. «  Yassa vā pana abyākatā dhammā uppajjanti tassa kusalā dhammā uppajjantīti?

177\. Sabbesaṃ upapajjantānaṃ pavatte kusalavippayuttacittassa uppādakkhaṇe tesaṃ abyākatā dhammā uppajjanti, no ca tesaṃ kusalā dhammā uppajjanti. Pañcavokāre kusalānaṃ uppādakkhaṇe tesaṃ abyākatā ca dhammā uppajjanti kusalā ca dhammā uppajjanti.

(34.)

178\. »  Yassa akusalā dhammā uppajjanti tassa abyākatā dhammā uppajjantīti?

179\. Arūpe akusalānaṃ uppādakkhaṇe tesaṃ akusalā dhammā uppajjanti, no ca tesaṃ abyākatā dhammā uppajjanti. Pañcavokāre akusalānaṃ uppādakkhaṇe tesaṃ akusalā ca dhammā uppajjanti abyākatā ca dhammā uppajjanti.

180\. «  Yassa vā pana abyākatā dhammā uppajjanti tassa akusalā dhammā uppajjantīti?

181\. Sabbesaṃ upapajjantānaṃ pavatte akusalavippayuttacittassa uppādakkhaṇe tesaṃ abyākatā dhammā uppajjanti, no ca tesaṃ akusalā dhammā uppajjanti. Pañcavokāre akusalānaṃ uppādakkhaṇe tesaṃ abyākatā ca dhammā uppajjanti akusalā ca dhammā uppajjanti.



