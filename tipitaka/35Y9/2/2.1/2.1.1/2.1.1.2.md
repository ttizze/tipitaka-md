# 2.1.1.2 Anulomaokāsa

(35.)

182\. »  Yattha kusalā dhammā uppajjanti tattha akusalā dhammā uppajjantīti? Āmantā.

183\. «  Yattha vā pana akusalā dhammā uppajjanti tattha kusalā dhammā uppajjantīti? Āmantā.

184\. »  Yattha kusalā dhammā uppajjanti tattha abyākatā dhammā uppajjantīti? Āmantā.

185\. «  Yattha vā pana abyākatā dhammā uppajjanti tattha kusalā dhammā uppajjantīti?

186\. Asaññasatte tattha abyākatā dhammā uppajjanti, no ca tattha kusalā dhammā uppajjanti. Catuvokāre pañcavokāre tattha abyākatā ca dhammā uppajjanti kusalā ca dhammā uppajjanti.

(36.)

187\. »  Yattha akusalā dhammā uppajjanti tattha abyākatā dhammā uppajjantīti? Āmantā.

188\. «  Yattha vā pana abyākatā dhammā uppajjanti tattha akusalā dhammā uppajjantīti?

189\. Asaññasatte tattha abyākatā dhammā uppajjanti, no ca tattha akusalā dhammā uppajjanti. Catuvokāre pañcavokāre tattha abyākatā ca dhammā uppajjanti akusalā ca dhammā uppajjanti.
