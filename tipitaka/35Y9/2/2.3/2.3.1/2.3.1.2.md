

# 2.3.1.2 Anulomaokāsa





(165.)

700\. »  Yattha kusalā dhammā uppajjanti tattha akusalā dhammā nirujjhantīti? Āmantā.

701\. «  Yattha vā pana akusalā dhammā nirujjhanti tattha kusalā dhammā uppajjantīti? Āmantā.

702\. »  Yattha kusalā dhammā uppajjanti tattha abyākatā dhammā nirujjhantīti? Āmantā.

703\. «  Yattha vā pana abyākatā dhammā nirujjhanti tattha kusalā dhammā uppajjantīti?

704\. Asaññasatte tattha abyākatā dhammā nirujjhanti, no ca tattha kusalā dhammā uppajjanti. Catuvokāre pañcavokāre tattha abyākatā ca dhammā nirujjhanti kusalā ca dhammā uppajjanti.

(166.)

705\. »  Yattha akusalā dhammā uppajjanti tattha abyākatā dhammā nirujjhantīti? Āmantā.

706\. «  Yattha vā pana abyākatā dhammā nirujjhanti tattha akusalā dhammā uppajjantīti?

707\. Asaññasatte tattha abyākatā dhammā nirujjhanti, no ca tattha akusalā dhammā uppajjanti. Catuvokāre pañcavokāre tattha abyākatā ca dhammā nirujjhanti akusalā ca dhammā uppajjanti.



