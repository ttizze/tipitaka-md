

# 1.8.6 Najīratisutta




(76.)

346\. _“Kiṃ jīrati kiṃ na jīrati,_  
_kiṃsu uppathoti vuccati;_  
_Kiṃsu dhammānaṃ paripantho,_  
_kiṃsu rattindivakkhayo;_  
_Kiṃ malaṃ brahmacariyassa,_  
_kiṃ sinānamanodakaṃ._  


347\. _Kati lokasmiṃ chiddāni,_  
_yattha vittaṃ na tiṭṭhati;_  
_Bhagavantaṃ puṭṭhumāgamma,_  
_kathaṃ jānemu taṃ mayan”ti._  


348\. _“Rūpaṃ jīrati maccānaṃ,_  
_nāmagottaṃ na jīrati;_  
_Rāgo uppathoti vuccati._  


349\. _Lobho dhammānaṃ paripantho,_  
_Vayo rattindivakkhayo;_  
_Itthī malaṃ brahmacariyassa,_  
_Etthāyaṃ sajjate pajā;_  
_Tapo ca brahmacariyañca,_  
_Taṃ sinānamanodakaṃ._  


350\. _Cha lokasmiṃ chiddāni,_  
_yattha vittaṃ na tiṭṭhati;_  
_Ālasyañca pamādo ca,_  
_anuṭṭhānaṃ asaṃyamo;_  
_Niddā tandī ca te chidde,_  
_sabbaso taṃ vivajjaye”ti._  




