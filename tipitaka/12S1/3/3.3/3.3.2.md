# 3.3.2 Ayyikāsutta

(133.)

738\. Sāvatthinidānaṃ. Ekamantaṃ nisinnaṃ kho rājānaṃ pasenadiṃ kosalaṃ bhagavā etadavoca—  “handa kuto nu tvaṃ, mahārāja, āgacchasi divādivassā”ti?

739\. “Ayyikā me, bhante, kālaṅkatā jiṇṇā vuḍḍhā mahallikā addhagatā vayoanuppattā vīsavassasatikā jātiyā. Ayyikā kho pana me, bhante, piyā hoti manāpā. Hatthiratanena cepāhaṃ, bhante, labheyyaṃ ‘mā me ayyikā kālamakāsī’ti, hatthiratanampāhaṃ dadeyyaṃ—  ‘mā me ayyikā kālamakāsī’ti. Assaratanena cepāhaṃ, bhante, labheyyaṃ ‘mā me ayyikā kālamakāsī’ti, assaratanampāhaṃ dadeyyaṃ—  ‘mā me ayyikā kālamakāsī’ti. Gāmavarena cepāhaṃ, bhante, labheyyaṃ ‘mā me ayyikā kālamakāsī’ti, gāmavarampāhaṃ dadeyyaṃ—  ‘mā me ayyikā kālamakāsī’ti. Janapadapadesena cepāhaṃ, bhante, labheyyaṃ ‘mā me ayyikā kālamakāsī’ti, janapadapadesampāhaṃ dadeyyaṃ—  ‘mā me ayyikā kālamakāsī’ti. ‘Sabbe sattā, mahārāja, maraṇadhammā maraṇapariyosānā maraṇaṃ anatītā’ti. ‘Acchariyaṃ, bhante, abbhutaṃ, bhante. Yāvasubhāsitamidaṃ, bhante, bhagavatā—  sabbe sattā maraṇadhammā maraṇapariyosānā maraṇaṃ anatītā’”ti.

740\. “Evametaṃ, mahārāja, evametaṃ, mahārāja. Sabbe sattā maraṇadhammā maraṇapariyosānā maraṇaṃ anatītā. Seyyathāpi, mahārāja, yāni kānici kumbhakārabhājanāni āmakāni ceva pakkāni ca sabbāni tāni bhedanadhammāni bhedanapariyosānāni bhedanaṃ anatītāni; evameva kho, mahārāja, sabbe sattā maraṇadhammā maraṇapariyosānā maraṇaṃ anatītā”ti. Idamavoca…pe…

741\. _“Sabbe sattā marissanti,_  
_maraṇantañhi jīvitaṃ;_  
_Yathākammaṃ gamissanti,_  
_puññapāpaphalūpagā;_  
_Nirayaṃ pāpakammantā,_  
_puññakammā ca suggatiṃ._  

742\. _Tasmā kareyya kalyāṇaṃ,_  
_nicayaṃ samparāyikaṃ;_  
_Puññāni paralokasmiṃ,_  
_patiṭṭhā honti pāṇinan”ti._
