# 3.2.10 Dutiyaaputtakasutta

(131.)

706\. Atha kho rājā pasenadi kosalo divā divassa yena bhagavā tenupasaṅkami; upasaṅkamitvā ekamantaṃ nisinnaṃ kho rājānaṃ pasenadiṃ kosalaṃ bhagavā etadavoca—  “handa kuto nu tvaṃ, mahārāja, āgacchasi divā divassā”ti?

707\. “Idha, bhante, sāvatthiyaṃ seṭṭhi gahapati kālaṅkato. Tamahaṃ aputtakaṃ sāpateyyaṃ rājantepuraṃ atiharitvā āgacchāmi. Sataṃ, bhante, satasahassāni hiraññasseva, ko pana vādo rūpiyassa. Tassa kho pana, bhante, seṭṭhissa gahapatissa evarūpo bhattabhogo ahosi—  kaṇājakaṃ bhuñjati bilaṅgadutiyaṃ. Evarūpo vatthabhogo ahosi—  sāṇaṃ dhāreti tipakkhavasanaṃ. Evarūpo yānabhogo ahosi—  jajjararathakena yāti paṇṇachattakena dhāriyamānenā”ti.

708\. “Evametaṃ, mahārāja, evametaṃ, mahārāja. Bhūtapubbaṃ so, mahārāja, seṭṭhi gahapati taggarasikhiṃ nāma paccekasambuddhaṃ piṇḍapātena paṭipādesi. ‘Detha samaṇassa piṇḍan’ti vatvā uṭṭhāyāsanā pakkāmi. Datvā ca pana pacchā vippaṭisārī ahosi—  ‘varametaṃ piṇḍapātaṃ dāsā vā kammakarā vā bhuñjeyyun’ti. Bhātu ca pana ekaputtakaṃ sāpateyyassa kāraṇā jīvitā voropesi.

709\. Yaṃ kho so, mahārāja, seṭṭhi gahapati taggarasikhiṃ paccekasambuddhaṃ piṇḍapātena paṭipādesi, tassa kammassa vipākena sattakkhattuṃ sugatiṃ saggaṃ lokaṃ upapajji. Tasseva kammassa vipākāvasesena imissāyeva sāvatthiyā sattakkhattuṃ seṭṭhittaṃ kāresi. Yaṃ kho so, mahārāja, seṭṭhi gahapati datvā pacchā vippaṭisārī ahosi—  ‘varametaṃ piṇḍapātaṃ dāsā vā kammakarā vā bhuñjeyyun’ti, tassa kammassa vipākena nāssuḷārāya bhattabhogāya cittaṃ namati, nāssuḷārāya vatthabhogāya cittaṃ namati, nāssuḷārāya yānabhogāya cittaṃ namati, nāssuḷārānaṃ pañcannaṃ kāmaguṇānaṃ bhogāya cittaṃ namati. Yaṃ kho so, mahārāja, seṭṭhi gahapati bhātu ca pana ekaputtakaṃ sāpateyyassa kāraṇā jīvitā voropesi, tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni niraye paccittha. Tasseva kammassa vipākāvasesena idaṃ sattamaṃ aputtakaṃ sāpateyyaṃ rājakosaṃ paveseti. Tassa kho, mahārāja, seṭṭhissa gahapatissa purāṇañca puññaṃ parikkhīṇaṃ, navañca puññaṃ anupacitaṃ. Ajja pana, mahārāja, seṭṭhi gahapati mahāroruve niraye paccatī”ti. “Evaṃ, bhante, seṭṭhi gahapati mahāroruvaṃ nirayaṃ upapanno”ti. “Evaṃ, mahārāja, seṭṭhi gahapati mahāroruvaṃ nirayaṃ upapanno”ti. Idamavoca…pe… .

710\. _“Dhaññaṃ dhanaṃ rajataṃ jātarūpaṃ,_  
_Pariggahaṃ vāpi yadatthi kiñci;_  
_Dāsā kammakarā pessā,_  
_Ye cassa anujīvino._  

711\. _Sabbaṃ nādāya gantabbaṃ,_  
_sabbaṃ nikkhippagāminaṃ;_  
_Yañca karoti kāyena,_  
_vācāya uda cetasā._  

712\. _Tañhi tassa sakaṃ hoti,_  
_taṃva ādāya gacchati;_  
_Taṃvassa anugaṃ hoti,_  
_chāyāva anapāyinī._  

713\. _Tasmā kareyya kalyāṇaṃ,_  
_nicayaṃ samparāyikaṃ;_  
_Puññāni paralokasmiṃ,_  
_patiṭṭhā honti pāṇinan”ti._  

---

714\. Dutiyo vaggo.

---

715\. Tassuddānaṃ

716\. _Jaṭilā pañca rājāno,_  
_Doṇapākakurena ca;_  
_Saṅgāmena dve vuttāni,_  
_Mallikā dve appamādena ca;_  
_Aputtakena dve vuttā,_  
_Vaggo tena pavuccatīti._
