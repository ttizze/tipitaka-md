

# 5.1.2 Somāsutta




(163.)

945\. Sāvatthinidānaṃ. Atha kho somā bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami divāvihārāya. Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. Atha kho māro pāpimā somāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena somā bhikkhunī tenupasaṅkami; upasaṅkamitvā somaṃ bhikkhuniṃ gāthāya ajjhabhāsi—

946\. _“Yaṃ taṃ isīhi pattabbaṃ,_  
_ṭhānaṃ durabhisambhavaṃ;_  
_Na taṃ dvaṅgulapaññāya,_  
_sakkā pappotumitthiyā”ti._  


947\. Atha kho somāya bhikkhuniyā etadahosi—  “ko nu khvāyaṃ manusso vā amanusso vā gāthaṃ bhāsatī”ti? Atha kho somāya bhikkhuniyā etadahosi—  “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. Atha kho somā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi—

948\. _“Itthibhāvo kiṃ kayirā,_  
_cittamhi susamāhite;_  
_Ñāṇamhi vattamānamhi,_  
_sammā dhammaṃ vipassato._  


949\. _Yassa nūna siyā evaṃ,_  
_Itthāhaṃ purisoti vā;_  
_Kiñci vā pana aññasmi,_  
_Taṃ māro vattumarahatī”ti._  


950\. Atha kho māro pāpimā “jānāti maṃ somā bhikkhunī”ti dukkhī dummano tatthevantaradhāyīti.



