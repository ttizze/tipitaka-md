# 9.1.12 Majjhanhikasutta

(232.)

1428\. Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Atha kho tasmiṃ vanasaṇḍe adhivatthā devatā yena so bhikkhu tenupasaṅkami; upasaṅkamitvā tassa bhikkhuno santike imaṃ gāthaṃ abhāsi—

1429\. _“Ṭhite majjhanhike kāle,_  
_sannisīvesu pakkhisu;_  
_Saṇateva brahāraññaṃ,_  
_taṃ bhayaṃ paṭibhāti maṃ._  

1430\. _Ṭhite majjhanhike kāle,_  
_sannisīvesu pakkhisu;_  
_Saṇateva brahāraññaṃ,_  
_sā rati paṭibhāti man”ti._
