# Adhipati

(23.)

2704\. Atītārammaṇo dhammo atītārammaṇassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  atītaṃ viññāṇañcāyatanaṃ garuṃ katvā paccavekkhati, nevasaññānāsaññāyatanaṃ garuṃ katvā paccavekkhati. Atītārammaṇaṃ atītaṃ iddhividhañāṇaṃ garuṃ katvā paccavekkhati, cetopariyañāṇaṃ…pe…  pubbenivāsānussatiñāṇaṃ…pe…  yathākammūpagañāṇaṃ garuṃ katvā paccavekkhati. Atītārammaṇe atīte khandhe garuṃ katvā assādeti abhinandati, taṃ garuṃ katvā atītārammaṇo rāgo uppajjati, diṭṭhi uppajjati. **Sahajātādhipati**—  atītārammaṇādhipati sampayuttakānaṃ khandhānaṃ adhipatipaccayena paccayo. (1)

2705\. Atītārammaṇo dhammo anāgatārammaṇassa dhammassa adhipatipaccayena paccayo. **Ārammaṇādhipati**—  anāgataṃ viññāṇañcāyatanaṃ garuṃ katvā…pe…  nevasaññānāsaññāyatanaṃ …pe…  atītārammaṇaṃ anāgataṃ iddhividhañāṇaṃ garuṃ katvā…pe…  cetopariyañāṇaṃ…pe…  pubbenivāsānussatiñāṇaṃ…pe…  yathākammūpagañāṇaṃ…pe…  atītārammaṇe anāgate khandhe garuṃ katvā assādeti abhinandati; taṃ garuṃ katvā anāgatārammaṇo rāgo uppajjati, diṭṭhi uppajjati. (2)

(24.)

2706\. Anāgatārammaṇo dhammo anāgatārammaṇassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  anāgatārammaṇaṃ anāgataṃ iddhividhañāṇaṃ garuṃ katvā…pe…  cetopariyañāṇaṃ…pe…  anāgataṃsañāṇaṃ garuṃ katvā paccavekkhati. Anāgatārammaṇe anāgate khandhe garuṃ katvā assādeti abhinandati; taṃ garuṃ katvā anāgatārammaṇo rāgo uppajjati, diṭṭhi uppajjati. **Sahajātādhipati**—  anāgatārammaṇādhipati sampayuttakānaṃ khandhānaṃ adhipatipaccayena paccayo. (1)

2707\. Anāgatārammaṇo dhammo atītārammaṇassa dhammassa adhipatipaccayena paccayo. **Ārammaṇādhipati**—  anāgatārammaṇaṃ atītaṃ iddhividhañāṇaṃ garuṃ katvā…pe…  cetopariyañāṇaṃ…pe…  anāgataṃsañāṇaṃ garuṃ katvā…pe…  anāgatārammaṇe atīte khandhe garuṃ katvā assādeti abhinandati; taṃ garuṃ katvā atītārammaṇo rāgo uppajjati, diṭṭhi uppajjati. (2)

(25.)

2708\. Paccuppannārammaṇo dhammo paccuppannārammaṇassa dhammassa adhipatipaccayena paccayo. **Sahajātādhipati**—  paccuppannārammaṇādhipati sampayuttakānaṃ khandhānaṃ adhipatipaccayena paccayo. (1)

2709\. Paccuppannārammaṇo dhammo atītārammaṇassa dhammassa adhipatipaccayena paccayo. **Ārammaṇādhipati**—  atītaṃ dibbaṃ cakkhuṃ garuṃ katvā paccavekkhati, dibbaṃ sotadhātuṃ garuṃ katvā paccavekkhati, paccuppannārammaṇaṃ atītaṃ iddhividhañāṇaṃ garuṃ katvā…pe…  cetopariyañāṇaṃ garuṃ katvā…pe…  paccuppannārammaṇe atīte khandhe garuṃ katvā assādeti abhinandati; taṃ garuṃ katvā atītārammaṇo rāgo uppajjati, diṭṭhi uppajjati. (2)

2710\. Paccuppannārammaṇo dhammo anāgatārammaṇassa dhammassa adhipatipaccayena paccayo. **Ārammaṇādhipati**—  anāgataṃ dibbaṃ cakkhuṃ garuṃ katvā paccavekkhati, dibbaṃ sotadhātuṃ garuṃ katvā…pe…  paccuppannārammaṇaṃ anāgataṃ iddhividhañāṇaṃ garuṃ katvā…pe…  cetopariyañāṇaṃ garuṃ katvā…pe…  paccuppannārammaṇe anāgate khandhe garuṃ katvā assādeti abhinandati; taṃ garuṃ katvā anāgatārammaṇo rāgo uppajjati, diṭṭhi uppajjati. (3)
