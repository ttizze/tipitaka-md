# Nakamma

(25.)

1119\. Dassanena pahātabbahetukaṃ dhammaṃ paṭicca dassanena pahātabbahetuko dhammo uppajjati nakammapaccayā—  dassanena pahātabbahetuke khandhe paṭicca dassanena pahātabbahetukā cetanā. (1)

1120\. Bhāvanāya pahātabbahetukaṃ dhammaṃ paṭicca bhāvanāya pahātabbahetuko dhammo uppajjati nakammapaccayā—  bhāvanāya pahātabbahetuke khandhe paṭicca bhāvanāya pahātabbahetukā cetanā. (1)

1121\. Nevadassanena nabhāvanāya pahātabbahetukaṃ dhammaṃ paṭicca nevadassanena nabhāvanāya pahātabbahetuko dhammo uppajjati nakammapaccayā—  nevadassanena nabhāvanāya pahātabbahetuke khandhe paṭicca nevadassanena nabhāvanāya pahātabbahetukā cetanā; bāhiraṃ…  āhārasamuṭṭhānaṃ…  utusamuṭṭhānaṃ…pe… . (1)

1122\. Nevadassanena nabhāvanāya pahātabbahetukaṃ dhammaṃ paṭicca dassanena pahātabbahetuko dhammo uppajjati nakammapaccayā—  vicikicchāsahagataṃ mohaṃ paṭicca sampayuttakā cetanā. (2)

1123\. Nevadassanena nabhāvanāya pahātabbahetukaṃ dhammaṃ paṭicca bhāvanāya pahātabbahetuko dhammo uppajjati nakammapaccayā—  uddhaccasahagataṃ mohaṃ paṭicca sampayuttakā cetanā. (3)

(26.)

1124\. Dassanena pahātabbahetukañca nevadassanena nabhāvanāya pahātabbahetukañca dhammaṃ paṭicca dassanena pahātabbahetuko dhammo uppajjati nakammapaccayā—  vicikicchāsahagate khandhe ca mohañca paṭicca sampayuttakā cetanā. (1)

1125\. Bhāvanāya pahātabbahetukañca nevadassanena nabhāvanāya pahātabbahetukañca dhammaṃ paṭicca bhāvanāya pahātabbahetuko dhammo uppajjati nakammapaccayā—  uddhaccasahagate khandhe ca mohañca paṭicca sampayuttakā cetanā. (1)
