# Purejāta

(48.)

2375\. Aniyato dhammo aniyatassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ…pe…  vatthuṃ aniccato…pe…  vipassati, assādeti abhinandati, taṃ ārabbha aniyato rāgo uppajjati…pe…  domanassaṃ uppajjati. Dibbena cakkhunā rūpaṃ passati, dibbāya sotadhātuyā saddaṃ suṇāti, rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa purejātapaccayena paccayo. **Vatthupurejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…  vatthu aniyatānaṃ khandhānaṃ purejātapaccayena paccayo. (1)

2376\. Aniyato dhammo micchattaniyatassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  rūpajīvitindriyaṃ mātughātikammassa…  pitughātikammassa…  arahantaghātikammassa…  ruhiruppādakammassa purejātapaccayena paccayo. **Vatthupurejātaṃ**—  vatthu micchattaniyatānaṃ khandhānaṃ purejātapaccayena paccayo. (2)

2377\. Aniyato dhammo sammattaniyatassa dhammassa purejātapaccayena paccayo. **Vatthupurejātaṃ**—  vatthu sammattaniyatānaṃ khandhānaṃ purejātapaccayena paccayo. (3)
