# Purejāta

(39.)

3018\. Sanidassanasappaṭigho dhammo anidassanaappaṭighassa dhammassa purejātapaccayena paccayo. **Ārammaṇapurejātaṃ**—  rūpe aniccato dukkhato anattato vipassati, assādeti abhinandati, taṃ ārabbha rāgo uppajjati, diṭṭhi…pe…  vicikicchā…pe…  uddhaccaṃ…pe…  domanassaṃ uppajjati, dibbena cakkhunā rūpaṃ passati, rūpāyatanaṃ cakkhuviññāṇassa purejātapaccayena paccayo. (1)

3019\. Anidassanasappaṭigho dhammo anidassanaappaṭighassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ…pe…  kāyaṃ…  sadde…pe…  phoṭṭhabbe aniccato…pe…  domanassaṃ uppajjati, dibbāya sotadhātuyā saddaṃ suṇāti, saddāyatanaṃ sotaviññāṇassa…pe…  phoṭṭhabbāyatanaṃ kāyaviññāṇassa purejātapaccayena paccayo. **Vatthupurejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa purejātapaccayena paccayo. (1)

3020\. Anidassanaappaṭigho dhammo anidassanaappaṭighassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  vatthuṃ…  itthindriyaṃ…  purisindriyaṃ…  jīvitindriyaṃ…  āpodhātuṃ…  kabaḷīkāraṃ āhāraṃ aniccato…pe…  domanassaṃ uppajjati. **Vatthupurejātaṃ**—  vatthu anidassanaappaṭighānaṃ khandhānaṃ purejātapaccayena paccayo. (1)

(40.)

3021\. Sanidassanasappaṭigho ca anidassanaappaṭigho ca dhammā anidassanaappaṭighassa dhammassa purejātapaccayena paccayo—  **ārammaṇapurejātaṃ, vatthupurejātaṃ**. Rūpāyatanañca vatthu ca anidassanaappaṭighānaṃ khandhānaṃ purejātapaccayena paccayo. (1)

3022\. Anidassanasappaṭigho ca anidassanaappaṭigho ca dhammā anidassanaappaṭighassa dhammassa purejātapaccayena paccayo—  **ārammaṇapurejātaṃ, vatthupurejātaṃ**. Cakkhāyatanañca vatthu ca…pe…  phoṭṭhabbāyatanañca vatthu ca anidassanaappaṭighānaṃ khandhānaṃ purejātapaccayena paccayo. (1)

3023\. Sanidassanasappaṭigho ca anidassanaappaṭigho ca dhammā anidassanaappaṭighassa dhammassa purejātapaccayena paccayo—  **ārammaṇapurejātaṃ, vatthupurejātaṃ**. Rūpāyatanañca cakkhāyatanañca cakkhuviññāṇassa purejātapaccayena paccayo. (1)
