# Upanissaya

(37.)

3015\. Sanidassanasappaṭigho dhammo anidassanaappaṭighassa dhammassa upanissayapaccayena paccayo—  ārammaṇūpanissayo, pakatūpanissayo…pe… . **Pakatūpanissayo**—  vaṇṇasampadaṃ patthayamāno dānaṃ deti, sīlaṃ samādiyati, uposathakammaṃ…pe…  vaṇṇasampadā saddhāya…pe…  paññāya, rāgassa…pe…  patthanāya, kāyikassa sukhassa, kāyikassa dukkhassa, maggassa, phalasamāpattiyā upanissayapaccayena paccayo. (1)

3016\. Anidassanasappaṭigho dhammo anidassanaappaṭighassa dhammassa upanissayapaccayena paccayo—  ārammaṇūpanissayo, pakatūpanissayo…pe… . **Pakatūpanissayo**—  cakkhusampadaṃ patthayamāno…pe…  kāyasampadaṃ…  saddasampadaṃ…pe…  phoṭṭhabbasampadaṃ patthayamāno dānaṃ deti, sīlaṃ samādiyati, uposathakammaṃ…  utuṃ…  senāsanaṃ upanissāya dānaṃ deti sīlaṃ samādiyati. Uposathakammaṃ, jhānaṃ…  vipassanaṃ…  maggaṃ…  abhiññaṃ…  samāpattiṃ uppādeti pāṇaṃ hanati…pe…  saṃghaṃ bhindati. Cakkhusampadā…pe…  phoṭṭhabbasampadā, utu, senāsanaṃ saddhāya…pe…  paññāya, rāgassa…pe…  patthanāya, kāyikassa sukhassa, kāyikassa dukkhassa, maggassa, phalasamāpattiyā upanissayapaccayena paccayo. (1)

(38.)

3017\. Anidassanaappaṭigho dhammo anidassanaappaṭighassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya dānaṃ deti, sīlaṃ samādiyati, uposathakammaṃ…  jhānaṃ…  samāpattiṃ uppādeti, mānaṃ jappeti, diṭṭhiṃ gaṇhāti. Sīlaṃ…pe…  paññaṃ…  rāgaṃ…pe…  patthanaṃ, kāyikaṃ sukhaṃ…  kāyikaṃ dukkhaṃ…  bhojanaṃ upanissāya dānaṃ deti…pe…  saṃghaṃ bhindati. Saddhā…pe…  paññā, rāgo…pe…  patthanā, kāyikaṃ sukhaṃ…  kāyikaṃ dukkhaṃ…  bhojanaṃ saddhāya…pe…  paññāya, maggassa, phalasamāpattiyā upanissayapaccayena paccayo. (1)
