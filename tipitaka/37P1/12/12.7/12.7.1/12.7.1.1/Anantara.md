

# Anantara






(48.)

1790\. Sekkho dhammo sekkhassa dhammassa anantarapaccayena paccayo—  purimā purimā sekkhā khandhā pacchimānaṃ pacchimānaṃ sekkhānaṃ khandhānaṃ anantarapaccayena paccayo. Maggo sekkhassa phalassa…  sekkhaṃ phalaṃ sekkhassa phalassa anantarapaccayena paccayo. (1)

1791\. Sekkho dhammo asekkhassa dhammassa anantarapaccayena paccayo—  maggo asekkhassa phalassa anantarapaccayena paccayo. (2)

1792\. Sekkho dhammo nevasekkhanāsekkhassa dhammassa anantarapaccayena paccayo—  sekkhaṃ phalaṃ vuṭṭhānassa anantarapaccayena paccayo. (3)

(49.)

1793\. Asekkho dhammo asekkhassa dhammassa anantarapaccayena paccayo—  purimā purimā asekkhā khandhā pacchimānaṃ pacchimānaṃ asekkhānaṃ khandhānaṃ anantarapaccayena paccayo. Asekkhaṃ phalaṃ asekkhassa phalassa anantarapaccayena paccayo. (1)

1794\. Asekkho dhammo nevasekkhanāsekkhassa dhammassa anantarapaccayena paccayo—  asekkhaṃ phalaṃ vuṭṭhānassa anantarapaccayena paccayo. (2)

(50.)

1795\. Nevasekkhanāsekkho dhammo nevasekkhanāsekkhassa dhammassa anantarapaccayena paccayo—  purimā purimā nevasekkhanāsekkhā khandhā pacchimānaṃ pacchimānaṃ nevasekkhanāsekkhānaṃ khandhānaṃ…pe…  anulomaṃ gotrabhussa…  anulomaṃ vodānassa…  āvajjanā nevasekkhanāsekkhānaṃ khandhānaṃ anantarapaccayena paccayo. (1)

1796\. Nevasekkhanāsekkho dhammo sekkhassa dhammassa anantarapaccayena paccayo—  gotrabhu maggassa…  vodānaṃ maggassa…  anulomaṃ sekkhāya phalasamāpattiyā…  nirodhā vuṭṭhahantassa nevasaññānāsaññāyatanakusalaṃ sekkhāya phalasamāpattiyā anantarapaccayena paccayo. (2)

1797\. Nevasekkhanāsekkho dhammo asekkhassa dhammassa anantarapaccayena paccayo—  anulomaṃ asekkhāya phalasamāpattiyā…  nirodhā vuṭṭhahantassa nevasaññānāsaññāyatanakiriyaṃ asekkhāya phalasamāpattiyā anantarapaccayena paccayo. (3)



