# Vippayutta

(64.)

1828\. Sekkho dhammo nevasekkhanāsekkhassa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  sekkhā khandhā cittasamuṭṭhānānaṃ rūpānaṃ vippayuttapaccayena paccayo. **Pacchājātā**—  sekkhā khandhā purejātassa imassa kāyassa vippayuttapaccayena paccayo. (1)

1829\. Asekkho dhammo nevasekkhanāsekkhassa dhammassa vippayuttapaccayena paccayo—  sahajātaṃ, pacchājātaṃ. (Sekkhasadisaṃ.)

1830\. Nevasekkhanāsekkho dhammo nevasekkhanāsekkhassa dhammassa vippayuttapaccayena paccayo—  sahajātaṃ, purejātaṃ, pacchājātaṃ. **Sahajātā**—  nevasekkhanāsekkhā khandhā cittasamuṭṭhānānaṃ rūpānaṃ vippayuttapaccayena paccayo. Paṭisandhikkhaṇe nevasekkhanāsekkhā khandhā kaṭattārūpānaṃ vippayuttapaccayena paccayo. Khandhā vatthussa vippayuttapaccayena paccayo. Vatthu khandhānaṃ vippayuttapaccayena paccayo. **Purejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa, vatthu nevasekkhanāsekkhānaṃ khandhānaṃ vippayuttapaccayena paccayo. **Pacchājātā**—  nevasekkhanāsekkhā khandhā purejātassa imassa kāyassa vippayuttapaccayena paccayo. (1)

1831\. Nevasekkhanāsekkho dhammo sekkhassa dhammassa vippayuttapaccayena paccayo. **Purejātaṃ**—  vatthu sekkhānaṃ khandhānaṃ vippayuttapaccayena paccayo. (2)

1832\. Nevasekkhanāsekkho dhammo asekkhassa dhammassa vippayuttapaccayena paccayo. **Purejātaṃ**—  vatthu asekkhānaṃ khandhānaṃ vippayuttapaccayena paccayo. (3)
