# Nakamma

(39.)

172\. Savitakkasavicāraṃ dhammaṃ paṭicca savitakkasavicāro dhammo uppajjati nakammapaccayā—  savitakkasavicāre khandhe paṭicca savitakkasavicārā cetanā. (1)

173\. Avitakkavicāramattaṃ dhammaṃ paṭicca avitakkavicāramatto dhammo uppajjati nakammapaccayā—  avitakkavicāramatte khandhe paṭicca avitakkavicāramattā cetanā. (1)

174\. Avitakkavicāramattaṃ dhammaṃ paṭicca savitakkasavicāro dhammo uppajjati nakammapaccayā—  vitakkaṃ paṭicca savitakkasavicārā cetanā. (2)

175\. Avitakkaavicāraṃ dhammaṃ paṭicca avitakkaavicāro dhammo uppajjati nakammapaccayā—  avitakkaavicāre khandhe paṭicca avitakkaavicārā cetanā; bāhiraṃ…  āhārasamuṭṭhānaṃ…  utusamuṭṭhānaṃ ekaṃ mahābhūtaṃ paṭicca…pe… . (1)

176\. Avitakkaavicāraṃ dhammaṃ paṭicca avitakkavicāramatto dhammo uppajjati nakammapaccayā—  vicāraṃ paṭicca avitakkavicāramattā cetanā. (2)

177\. Avitakkavicāramattañca avitakkaavicārañca dhammaṃ paṭicca avitakkavicāramatto dhammo uppajjati nakammapaccayā—  avitakkavicāramatte khandhe ca vicārañca paṭicca avitakkavicāramattā cetanā. (1)

178\. Savitakkasavicārañca avitakkavicāramattañca dhammaṃ paṭicca savitakkasavicāro dhammo uppajjati nakammapaccayā—  savitakkasavicāre khandhe ca vitakkañca paṭicca savitakkasavicārā cetanā. (1)
