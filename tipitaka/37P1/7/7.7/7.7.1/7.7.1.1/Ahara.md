# Āhāra

(119.)

508\. Savitakkasavicāro dhammo savitakkasavicārassa dhammassa āhārapaccayena paccayo—  savitakkasavicārā āhārā sampayuttakānaṃ khandhānaṃ āhārapaccayena paccayo. Paṭisandhikkhaṇe…pe… . (1)

509\. Savitakkasavicāro dhammo avitakkavicāramattassa dhammassa āhārapaccayena paccayo—  savitakkasavicārā āhārā vitakkassa āhārapaccayena paccayo. Paṭisandhikkhaṇe…pe… .

510\. (Savitakkasavicāramūlakā iminā kāraṇena satta pañhā vibhajitabbā.)

511\. Avitakkavicāramatto dhammo avitakkavicāramattassa dhammassa āhārapaccayena paccayo—  avitakkavicāramattā āhārā sampayuttakānaṃ khandhānaṃ āhārapaccayena paccayo. Paṭisandhikkhaṇe…pe… . (1)

512\. Avitakkavicāramatto dhammo avitakkaavicārassa dhammassa āhārapaccayena paccayo—  avitakkavicāramattā āhārā vicārassa ca cittasamuṭṭhānānañca rūpānaṃ āhārapaccayena paccayo. Paṭisandhikkhaṇe…pe… . (2)

513\. Avitakkavicāramatto dhammo avitakkavicāramattassa ca avitakkaavicārassa ca dhammassa āhārapaccayena paccayo—  avitakkavicāramattā āhārā sampayuttakānaṃ khandhānaṃ vicārassa ca cittasamuṭṭhānānañca rūpānaṃ āhārapaccayena paccayo. Paṭisandhikkhaṇe…pe… . (3)

514\. Avitakkaavicāro dhammo avitakkaavicārassa dhammassa āhārapaccayena paccayo—  avitakkaavicārā āhārā sampayuttakānaṃ khandhānaṃ cittasamuṭṭhānānañca rūpānaṃ āhārapaccayena paccayo. Paṭisandhikkhaṇe…pe… . **Kabaḷīkāro āhāro**—  imassa kāyassa āhārapaccayena paccayo.
