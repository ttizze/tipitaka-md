

# Indriya






(120.)

515\. Savitakkasavicāro dhammo savitakkasavicārassa dhammassa indriyapaccayena paccayo—  savitakkasavicārā indriyā sampayuttakānaṃ khandhānaṃ indriyapaccayena paccayo. Paṭisandhikkhaṇe…pe… . (1)

516\. Savitakkasavicāro dhammo avitakkavicāramattassa dhammassa indriyapaccayena paccayo—  savitakkasavicārā indriyā vitakkassa indriyapaccayena paccayo. Paṭisandhikkhaṇe…pe… . (7)

517\. (Savitakkasavicāramūlakā satta pañhā iminā kāraṇena vibhajitabbā.)

518\. Avitakkavicāramatto dhammo avitakkavicāramattassa dhammassa indriyapaccayena paccayo—  avitakkavicāramattā indriyā sampayuttakānaṃ khandhānaṃ indriyapaccayena paccayo. Paṭisandhikkhaṇe…pe… . (1)

519\. Avitakkavicāramatto dhammo avitakkaavicārassa dhammassa indriyapaccayena paccayo—  avitakkavicāramattā indriyā vicārassa ca cittasamuṭṭhānānañca rūpānaṃ indriyapaccayena paccayo. Paṭisandhikkhaṇe…pe… . (2)

520\. Avitakkavicāramatto dhammo avitakkavicāramattassa ca avitakkaavicārassa ca dhammassa indriyapaccayena paccayo—  avitakkavicāramattā indriyā sampayuttakānaṃ khandhānaṃ vicārassa ca cittasamuṭṭhānānañca rūpānaṃ indriyapaccayena paccayo. Paṭisandhikkhaṇe…pe… . (3)

521\. Avitakkaavicāro dhammo avitakkaavicārassa dhammassa indriyapaccayena paccayo—  avitakkaavicārā indriyā sampayuttakānaṃ khandhānaṃ cittasamuṭṭhānānañca rūpānaṃ indriyapaccayena paccayo. Paṭisandhikkhaṇe…pe…  cakkhundriyaṃ cakkhuviññāṇassa…pe…  kāyindriyaṃ kāyaviññāṇassa indriyapaccayena paccayo. **Rūpajīvitindriyaṃ**—  kaṭattārūpānaṃ indriyapaccayena paccayo. (1)



