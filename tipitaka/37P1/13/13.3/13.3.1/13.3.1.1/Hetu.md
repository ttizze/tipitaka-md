

# Hetu






(28.)

1958\. Parittaṃ dhammaṃ paccayā paritto dhammo uppajjati hetupaccayā—  parittaṃ ekaṃ khandhaṃ paccayā tayo khandhā cittasamuṭṭhānañca rūpaṃ…pe…  dve khandhe…pe…  paṭisandhikkhaṇe…pe…  khandhe paccayā vatthu, vatthuṃ paccayā khandhā; ekaṃ mahābhūtaṃ paccayā…pe…  upādārūpaṃ, vatthuṃ paccayā parittā khandhā. (1)

1959\. Parittaṃ dhammaṃ paccayā mahaggato dhammo uppajjati hetupaccayā—  vatthuṃ paccayā mahaggatā khandhā. Paṭisandhikkhaṇe vatthuṃ paccayā mahaggatā khandhā. (2)

1960\. Parittaṃ dhammaṃ paccayā appamāṇo dhammo uppajjati hetupaccayā—  vatthuṃ paccayā appamāṇā khandhā. (3)

1961\. Parittaṃ dhammaṃ paccayā paritto ca appamāṇo ca dhammā uppajjanti hetupaccayā—  vatthuṃ paccayā appamāṇā khandhā, mahābhūte paccayā cittasamuṭṭhānaṃ rūpaṃ. (4)

1962\. Parittaṃ dhammaṃ paccayā paritto ca mahaggato ca dhammā uppajjanti hetupaccayā—  vatthuṃ paccayā mahaggatā khandhā, mahābhūte paccayā cittasamuṭṭhānaṃ rūpaṃ. Paṭisandhikkhaṇe vatthuṃ paccayā mahaggatā khandhā. (5)

(29.)

1963\. Mahaggataṃ dhammaṃ paccayā mahaggato dhammo uppajjati hetupaccayā—  mahaggataṃ ekaṃ khandhaṃ paccayā tayo khandhā…pe…  paṭisandhikkhaṇe mahaggataṃ ekaṃ khandhaṃ…pe… . (1)

1964\. Mahaggataṃ dhammaṃ paccayā paritto dhammo uppajjati hetupaccayā—  mahaggate khandhe paccayā cittasamuṭṭhānaṃ rūpaṃ. Paṭisandhikkhaṇe…pe… . (2)

1965\. Mahaggataṃ dhammaṃ paccayā paritto ca mahaggato ca dhammā uppajjanti hetupaccayā—  mahaggataṃ ekaṃ khandhaṃ paccayā tayo khandhā cittasamuṭṭhānañca rūpaṃ…pe…  dve khandhe…pe…  paṭisandhikkhaṇe mahaggataṃ ekaṃ khandhaṃ…pe… . (3)

1966\. Appamāṇaṃ dhammaṃ paccayā appamāṇo dhammo uppajjati hetupaccayā—  appamāṇe…  tīṇi.

(30.)

1967\. Parittañca appamāṇañca dhammaṃ paccayā paritto dhammo uppajjati hetupaccayā—  appamāṇe khandhe ca mahābhūte ca paccayā cittasamuṭṭhānaṃ rūpaṃ. (1)

1968\. Parittañca appamāṇañca dhammaṃ paccayā appamāṇo dhammo uppajjati hetupaccayā—  appamāṇaṃ ekaṃ khandhañca vatthuñca paccayā tayo khandhā…pe… . (2)

1969\. Parittañca appamāṇañca dhammaṃ paccayā paritto ca appamāṇo ca dhammā uppajjanti hetupaccayā—  appamāṇaṃ ekaṃ khandhañca vatthuñca paccayā tayo khandhā…pe…  dve khandhe…pe…  appamāṇe khandhe ca mahābhūte ca paccayā cittasamuṭṭhānaṃ rūpaṃ. (3)

1970\. Parittañca mahaggatañca dhammaṃ paccayā paritto dhammo uppajjati hetupaccayā…  tīṇi. (Paṭisandhikkhaṇe tīṇipi kātabbā.)



