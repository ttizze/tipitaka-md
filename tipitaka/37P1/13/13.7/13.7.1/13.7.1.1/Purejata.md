

# Purejāta






(75.)

2095\. Paritto dhammo parittassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ aniccato…pe…  vipassati assādeti abhinandati; taṃ ārabbha rāgo uppajjati…pe…  domanassaṃ uppajjati. Sotaṃ…pe…  vatthuṃ aniccato…pe…  domanassaṃ uppajjati. Rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa purejātapaccayena paccayo. **Vatthupurejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…  vatthu parittānaṃ khandhānaṃ purejātapaccayena paccayo. (1)

2096\. Paritto dhammo mahaggatassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  dibbena cakkhunā rūpaṃ passati, dibbāya sotadhātuyā saddaṃ suṇāti. **Vatthupurejātaṃ**—  vatthu mahaggatānaṃ khandhānaṃ purejātapaccayena paccayo. (2)

2097\. Paritto dhammo appamāṇassa dhammassa purejātapaccayena paccayo. **Vatthupurejātaṃ**—  vatthu appamāṇānaṃ khandhānaṃ purejātapaccayena paccayo. (3)



