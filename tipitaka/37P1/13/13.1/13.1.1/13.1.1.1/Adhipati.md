# Adhipati

(6.)

1884\. Parittaṃ dhammaṃ paṭicca paritto dhammo uppajjati adhipatipaccayā—  parittaṃ ekaṃ khandhaṃ paṭicca tayo khandhā cittasamuṭṭhānañca rūpaṃ, dve khandhe…pe…  ekaṃ mahābhūtaṃ paṭicca tayo mahābhūtā…pe…  mahābhūte paṭicca cittasamuṭṭhānaṃ rūpaṃ upādārūpaṃ. (1)

1885\. Mahaggataṃ dhammaṃ paṭicca mahaggato dhammo uppajjati adhipatipaccayā—  mahaggataṃ ekaṃ khandhaṃ paṭicca tayo khandhā…pe…  dve khandhe…pe… . (1)

1886\. Mahaggataṃ dhammaṃ paṭicca paritto dhammo uppajjati adhipatipaccayā—  mahaggate khandhe paṭicca cittasamuṭṭhānaṃ rūpaṃ. (2)

1887\. Mahaggataṃ dhammaṃ paṭicca paritto ca mahaggato ca dhammā uppajjanti adhipatipaccayā—  mahaggataṃ ekaṃ khandhaṃ paṭicca tayo khandhā cittasamuṭṭhānañca rūpaṃ…pe…  dve khandhe…pe… . (3)

1888\. Appamāṇaṃ dhammaṃ paṭicca appamāṇo dhammo uppajjati adhipatipaccayā—  appamāṇaṃ ekaṃ khandhaṃ paṭicca tayo khandhā…pe…  dve khandhe…pe… . (1)

1889\. Appamāṇaṃ dhammaṃ paṭicca paritto dhammo uppajjati adhipatipaccayā—  appamāṇe khandhe paṭicca cittasamuṭṭhānaṃ rūpaṃ. (2)

1890\. Appamāṇaṃ dhammaṃ paṭicca paritto ca appamāṇo ca dhammā uppajjanti adhipatipaccayā—  appamāṇaṃ ekaṃ khandhaṃ paṭicca tayo khandhā cittasamuṭṭhānañca rūpaṃ…pe…  dve khandhe…pe… . (3)

(7.)

1891\. Parittañca appamāṇañca dhammaṃ paṭicca paritto dhammo uppajjati adhipatipaccayā—  appamāṇe khandhe ca mahābhūte ca paṭicca cittasamuṭṭhānaṃ rūpaṃ. (1)

1892\. Parittañca mahaggatañca dhammaṃ paṭicca paritto dhammo uppajjati adhipatipaccayā—  mahaggate khandhe ca mahābhūte ca paṭicca cittasamuṭṭhānaṃ rūpaṃ. (1)
