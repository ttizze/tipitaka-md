

# Āsevana






(28.)

2225\. Parittārammaṇo dhammo parittārammaṇassa dhammassa āsevanapaccayena paccayo—  purimā purimā parittārammaṇā khandhā pacchimānaṃ pacchimānaṃ parittārammaṇānaṃ khandhānaṃ āsevanapaccayena paccayo. (1)

2226\. Parittārammaṇo dhammo appamāṇārammaṇassa dhammassa āsevanapaccayena paccayo—  parittārammaṇaṃ anulomaṃ gotrabhussa…  anulomaṃ vodānassa āsevanapaccayena paccayo. (2)

(29.)

2227\. Mahaggatārammaṇo dhammo mahaggatārammaṇassa dhammassa āsevanapaccayena paccayo—  purimā purimā mahaggatārammaṇā khandhā pacchimānaṃ pacchimānaṃ mahaggatārammaṇānaṃ khandhānaṃ āsevanapaccayena paccayo. (1)

2228\. Mahaggatārammaṇo dhammo appamāṇārammaṇassa dhammassa āsevanapaccayena paccayo—  mahaggatārammaṇaṃ anulomaṃ gotrabhussa…  anulomaṃ vodānassa āsevanapaccayena paccayo. (2)

(30.)

2229\. Appamāṇārammaṇo dhammo appamāṇārammaṇassa dhammassa āsevanapaccayena paccayo—  purimā purimā appamāṇārammaṇā khandhā pacchimānaṃ pacchimānaṃ appamāṇārammaṇānaṃ khandhānaṃ āsevanapaccayena paccayo. Gotrabhu maggassa…  vodānaṃ maggassa āsevanapaccayena paccayo. (1)



