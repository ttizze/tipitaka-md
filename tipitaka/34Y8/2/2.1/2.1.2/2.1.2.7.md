

# 2.1.2.7 Uppajjamānananirodhavāra





(96.)

450\. »  Yaṃ cittaṃ uppajjati taṃ cittaṃ na nirujjhatīti? Āmantā.

451\. «  Yaṃ vā pana cittaṃ na nirujjhati taṃ cittaṃ uppajjatīti?

452\. Atītānāgataṃ cittaṃ na nirujjhati, no ca taṃ cittaṃ uppajjati. Uppādakkhaṇe cittaṃ na nirujjhati ceva uppajjati ca.

453\. »  Yaṃ cittaṃ na uppajjati taṃ cittaṃ nirujjhatīti?

454\. Atītānāgataṃ cittaṃ na uppajjati, no ca taṃ cittaṃ nirujjhati. Bhaṅgakkhaṇe cittaṃ na uppajjati ceva nirujjhati ca.

455\. «  Yaṃ vā pana cittaṃ nirujjhati taṃ cittaṃ na uppajjatīti? Āmantā.



