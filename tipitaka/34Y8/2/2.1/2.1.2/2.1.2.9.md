# 2.1.2.9 Nirujjhamānuppannavāra

(98.)

462\. »  Yaṃ cittaṃ nirujjhamānaṃ taṃ cittaṃ uppannanti? Āmantā.

463\. «  Yaṃ vā pana cittaṃ uppannaṃ taṃ cittaṃ nirujjhamānanti?

464\. Uppādakkhaṇe cittaṃ uppannaṃ, no ca taṃ cittaṃ nirujjhamānaṃ. Bhaṅgakkhaṇe cittaṃ uppannañceva nirujjhamānañca.

465\. »  Yaṃ cittaṃ na nirujjhamānaṃ taṃ cittaṃ na uppannanti?

466\. Uppādakkhaṇe cittaṃ na nirujjhamānaṃ, no ca taṃ cittaṃ na uppannaṃ. Atītānāgataṃ cittaṃ na ceva nirujjhamānaṃ na ca uppannaṃ.

467\. «  Yaṃ vā pana cittaṃ na uppannaṃ taṃ cittaṃ na nirujjhamānanti? Āmantā.
