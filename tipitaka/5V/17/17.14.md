

# 17.14 Kathinatthāravagga



(465.)

2178\. “Kati nu kho, bhante, ānisaṃsā kathinatthāre”ti?

2179\. “Pañcime, upāli, ānisaṃsā kathinatthāre. Katame pañca? Anāmantacāro, asamādānacāro, gaṇabhojanaṃ, yāvadatthacīvaraṃ, yo ca tattha cīvaruppādo so nesaṃ bhavissati—  ime kho, upāli, pañca ānisaṃsā kathinatthāre”ti.

(466.)

2180\. “Kati nu kho, bhante, ādīnavā muṭṭhassatissa asampajānassa niddaṃ okkamato”ti?

2181\. “Pañcime, upāli, ādīnavā muṭṭhassatissa asampajānassa niddaṃ okkamato. Katame pañca? Dukkhaṃ supati, dukkhaṃ paṭibujjhati, pāpakaṃ supinaṃ passati, devatā na rakkhanti, asuci muccati—  ime kho, upāli, pañca ādīnavā muṭṭhassatissa asampajānassa niddaṃ okkamato.

2182\. Pañcime, upāli, ānisaṃsā upaṭṭhitassatissa sampajānassa niddaṃ okkamato. Katame pañca? Sukhaṃ supati, sukhaṃ paṭibujjhati, na pāpakaṃ supinaṃ passati, devatā rakkhanti, asuci na muccati—  ime kho, upāli, pañca ānisaṃsā upaṭṭhitassatissa sampajānassa niddaṃ okkamato”ti.

(467.)

2183\. “Kati nu kho, bhante, avandiyā”ti?

2184\. “Pañcime, upāli, avandiyā. Katame pañca? Antaragharaṃ paviṭṭho avandiyo, racchagato avandiyo, otamasiko avandiyo, asamannāharanto avandiyo, sutto avandiyo—  ime kho, upāli, pañca avandiyā.

2185\. Aparepi, upāli, pañca avandiyā. Katame pañca? Yāgupāne avandiyo, bhattagge avandiyo, ekāvatto avandiyo, aññavihito avandiyo, naggo avandiyo—  ime kho, upāli, pañca avandiyā.

2186\. Aparepi, upāli, pañca avandiyā. Katame pañca? Khādanto avandiyo, bhuñjanto avandiyo, uccāraṃ karonto avandiyo, passāvaṃ karonto avandiyo, ukkhittako avandiyo—  ime kho, upāli, pañca avandiyā.

2187\. Aparepi, upāli, pañca avandiyā. Katame pañca? Pure upasampannena pacchā upasampanno avandiyo, anupasampanno avandiyo, nānāsaṃvāsako vuḍḍhataro adhammavādī avandiyo, mātugāmo avandiyo, paṇḍako avandiyo—  ime kho, upāli, pañca avandiyā.

2188\. Aparepi, upāli, pañca avandiyā. Katame pañca? Pārivāsiko avandiyo, mūlāyapaṭikassanāraho avandiyo, mānattāraho avandiyo, mānattacāriko avandiyo, abbhānāraho avandiyo—  ime kho, upāli, pañca avandiyā”ti.

(468.)

2189\. “Kati nu kho, bhante, vandiyā”ti?

2190\. “Pañcime, upāli, vandiyā. Katame pañca? Pacchā upasampannena pure upasampanno vandiyo, nānāsaṃvāsako vuḍḍhataro dhammavādī vandiyo, ācariyo vandiyo, upajjhāyo vandiyo, sadevake loke samārake sabrahmake sassamaṇabrāhmaṇiyā pajāya sadevamanussāya tathāgato arahaṃ sammāsambuddho vandiyo—  ime kho, upāli, pañca vandiyā”ti.

(469.)

2191\. “Navakatarena, bhante, bhikkhunā vuḍḍhatarassa bhikkhuno pāde vandantena kati dhamme ajjhattaṃ upaṭṭhāpetvā pādā vanditabbā”ti?

2192\. “Navakatarenupāli, bhikkhunā vuḍḍhatarassa bhikkhuno pāde vandantena pañca dhamme ajjhattaṃ upaṭṭhāpetvā pādā vanditabbā. Katame pañca? Navakatarenupāli, bhikkhunā vuḍḍhatarassa bhikkhuno pāde vandantena ekaṃsaṃ uttarāsaṅgaṃ karitvā, añjaliṃ paggahetvā, ubhohi pāṇitalehi pādāni parisambāhantena, pemañca gāravañca upaṭṭhāpetvā pādā vanditabbā—  navakatarenupāli bhikkhunā vuḍḍhatarassa bhikkhuno pāde vandantena ime pañca dhamme ajjhattaṃ upaṭṭhāpetvā pādā vanditabbā”ti.

---

2193\. Kathinatthāravaggo niṭṭhito cuddasamo.



---

2194\. Tassuddānaṃ



2195\. _Kathinatthāraniddā ca,_  
_antarā yāgukhādane;_  
_Pure ca pārivāsi ca,_  
_vandiyo vanditabbakanti._  


---

2196\. Upālipañcakaṃ niṭṭhitaṃ.



---

2197\. Tesaṃ vaggānaṃ uddānaṃ



2198\. _Anissitena kammañca,_  
_vohārāvikammena ca;_  
_Codanā ca dhutaṅgā ca,_  
_musā bhikkhunimeva ca._  


2199\. _Ubbāhikādhikaraṇaṃ,_  
_bhedakā pañcamā pure;_  
_Āvāsikā kathinañca,_  
_cuddasā suppakāsitāti._  




