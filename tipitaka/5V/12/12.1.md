

# 12.1 Codanādipucchāvissajjanā



(359.)

1770\. _Codanā kimatthāya,_  
_Sāraṇā kissa kāraṇā;_  
_Saṃgho kimatthāya,_  
_Matikammaṃ pana kissa kāraṇā._  


1771\. _Codanā sāraṇatthāya,_  
_Niggahatthāya sāraṇā;_  
_Saṃgho pariggahatthāya,_  
_Matikammaṃ pana pāṭiyekkaṃ._  


1772\. _Mā kho turito abhaṇi,_  
_mā kho caṇḍikato bhaṇi;_  
_Mā kho paṭighaṃ janayi,_  
_sace anuvijjako tuvaṃ._  


1773\. _Mā kho sahasā abhaṇi,_  
_Kathaṃ viggāhikaṃ anatthasaṃhitaṃ;_  
_Sutte vinaye anulome,_  
_Paññatte anulomike._  


1774\. _Anuyogavattaṃ nisāmaya,_  
_Kusalena buddhimatā kataṃ;_  
_Suvuttaṃ sikkhāpadānulomikaṃ,_  
_Gatiṃ na nāsento samparāyikaṃ;_  
_Hitesī anuyuñjassu,_  
_Kālenatthūpasaṃhitaṃ._  


1775\. _Cuditassa ca codakassa ca,_  
_Sahasā vohāraṃ mā padhāresi;_  
_Codako āha āpannoti,_  
_Cuditako āha anāpannoti._  


1776\. _Ubho anukkhipanto,_  
_Paṭiññānusandhitena kāraye;_  
_Paṭiññā lajjīsu katā,_  
_Alajjīsu evaṃ na vijjati;_  
_Bahumpi alajjī bhāseyya,_  
_Vattānusandhitena kāraye._  


1777\. _Alajjī kīdiso hoti,_  
_Paṭiññā yassa na rūhati;_  
_Etañca tāhaṃ pucchāmi,_  
_Kīdiso vuccati alajjī puggalo._  


1778\. _Sañcicca āpattiṃ āpajjati,_  
_Āpattiṃ parigūhati;_  
_Agatigamanañca gacchati,_  
_Ediso vuccati alajjīpuggalo._  


1779\. _Saccaṃ ahampi jānāmi,_  
_Ediso vuccati alajjīpuggalo;_  
_Aññañca tāhaṃ pucchāmi,_  
_Kīdiso vuccati lajjīpuggalo._  


1780\. _Sañcicca āpattiṃ nāpajjati,_  
_Āpattiṃ na parigūhati;_  
_Agatigamanaṃ na gacchati,_  
_Ediso vuccati lajjīpuggalo._  


1781\. _Saccaṃ ahampi jānāmi,_  
_Ediso vuccati lajjīpuggalo;_  
_Aññañca tāhaṃ pucchāmi,_  
_Kīdiso vuccati adhammacodako._  


1782\. _Akālena codeti abhūtena,_  
_Pharusena anatthasaṃhitena;_  
_Dosantaro codeti no mettācitto,_  
_Ediso vuccati adhammacodako._  


1783\. _Saccaṃ ahampi jānāmi,_  
_Ediso vuccati adhammacodako;_  
_Aññañca tāhaṃ pucchāmi,_  
_Kīdiso vuccati dhammacodako._  


1784\. _Kālena codeti bhūtena,_  
_Saṇhena atthasaṃhitena;_  
_Mettācitto codeti no dosantaro,_  
_Ediso vuccati dhammacodako._  


1785\. _Saccaṃ ahampi jānāmi,_  
_Ediso vuccati dhammacodako;_  
_Aññañca tāhaṃ pucchāmi,_  
_Kīdiso vuccati bālacodako._  


1786\. _Pubbāparaṃ na jānāti,_  
_Pubbāparassa akovido;_  
_Anusandhivacanapathaṃ na jānāti,_  
_Anusandhivacanapathassa akovido;_  
_Ediso vuccati bālacodako._  


1787\. _Saccaṃ ahampi jānāmi,_  
_Ediso vuccati bālacodako;_  
_Aññañca tāhaṃ pucchāmi,_  
_Kīdiso vuccati paṇḍitacodako._  


1788\. _Pubbāparampi jānāti,_  
_Pubbāparassa kovido;_  
_Anusandhivacanapathaṃ jānāti,_  
_Anusandhivacanapathassa kovido;_  
_Ediso vuccati paṇḍitacodako._  


1789\. _Saccaṃ ahampi jānāmi,_  
_Ediso vuccati paṇḍitacodako;_  
_Aññañca tāhaṃ pucchāmi,_  
_Codanā kinti vuccati._  


1790\. _Sīlavipattiyā codeti,_  
_atho ācāradiṭṭhiyā;_  
_Ājīvenapi codeti,_  
_codanā tena vuccatīti._  


---

1791\. Aparaṃ gāthāsaṅgaṇikaṃ niṭṭhitaṃ.





