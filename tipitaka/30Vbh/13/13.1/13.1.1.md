

# 13.1.1 Mettā




(643.)

1937\. Kathañca bhikkhu mettāsahagatena cetasā ekaṃ disaṃ pharitvā viharati? Seyyathāpi nāma ekaṃ puggalaṃ piyaṃ manāpaṃ disvā mettāyeyya; evameva sabbe satte mettāya pharati.

1938\. Tattha katamā mettā? Yā sattesu metti mettāyanā mettāyitattaṃ mettācetovimutti—  ayaṃ vuccati “mettā”.

1939\. Tattha katamaṃ cittaṃ? Yaṃ cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjāmanoviññāṇadhātu—  idaṃ vuccati “cittaṃ”. Idaṃ cittaṃ imāya mettāya sahagataṃ hoti sahajātaṃ saṃsaṭṭhaṃ sampayuttaṃ. Tena vuccati “mettāsahagatena cetasā”ti.

(644.)

1940\. “Ekaṃ disan”ti puratthimaṃ vā disaṃ pacchimaṃ vā disaṃ uttaraṃ vā disaṃ dakkhiṇaṃ vā disaṃ uddhaṃ vā adho vā tiriyaṃ vā vidisaṃ vā.

(645.)

1941\. “Pharitvā”ti pharitvā adhimuccitvā.

(646.)

1942\. “Viharatī”ti iriyati vattati pāleti yapeti yāpeti carati viharati. Tena vuccati “viharatī”ti.

(647.)

1943\. “Tathā dutiyan”ti yatheva ekaṃ disaṃ tathā dutiyaṃ disaṃ tathā tatiyaṃ disaṃ tathā catutthaṃ disaṃ tathā uddhaṃ tathā adho tathā tiriyaṃ tathā vidisaṃ.

(648.)

1944\. “Sabbadhi sabbattatāya sabbāvantaṃ lokan”ti sabbena sabbaṃ sabbathā sabbaṃ asesaṃ nissesaṃ. Pariyādāyavacanametaṃ—  “sabbadhi sabbattatāya sabbāvantaṃ lokan”ti.

(649.)

1945\. “Mettāsahagatena cetasā”ti tattha katamā mettā? Yā sattesu metti mettāyanā mettāyitattaṃ mettācetovimutti—  ayaṃ vuccati “mettā”.

1946\. Tattha katamaṃ cittaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati “cittaṃ”. Idaṃ cittaṃ imāya mettāya sahagataṃ hoti sahajātaṃ saṃsaṭṭhaṃ sampayuttaṃ. Tena vuccati “mettāsahagatena cetasā”ti.

(650.)

1947\. “Vipulenā”ti yaṃ vipulaṃ taṃ mahaggataṃ, yaṃ mahaggataṃ taṃ appamāṇaṃ, yaṃ appamāṇaṃ so avero, yo avero so abyāpajjo.

(651.)

1948\. “Pharitvā”ti pharitvā adhimuccitvā.

(652.)

1949\. “Viharatī”ti…pe…  tena vuccati “viharatī”ti.



