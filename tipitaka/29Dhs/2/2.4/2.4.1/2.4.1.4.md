# 2.4.1.4 Upādinnattika

(1393.)

2099\. Katame dhammā upādinnupādāniyā? Tīsu bhūmīsu vipāko, yañca rūpaṃ kammassa katattā—  ime dhammā upādinnupādāniyā.

(1394.)

2100\. Katame dhammā anupādinnupādāniyā? Tīsu bhūmīsu kusalaṃ, akusalaṃ, tīsu bhūmīsu kiriyābyākataṃ, yañca rūpaṃ na kammassa katattā—  ime dhammā anupādinnupādāniyā.

(1395.)

2101\. Katame dhammā anupādinnaanupādāniyā? Cattāro maggā apariyāpannā, cattāri ca sāmaññaphalāni, nibbānañca—  ime dhammā anupādinnaanupādāniyā.
