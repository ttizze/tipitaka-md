# 2.4.2.4.4 Saññojanasaññojaniyaduka

(1483.)

2194\. Katame dhammā saññojanā ceva saññojaniyā ca? Tāneva saññojanāni saññojanā ceva saññojaniyā ca.

(1484.)

2195\. Katame dhammā saññojaniyā ceva no ca saññojanā? Ṭhapetvā saññojane avasesaṃ akusalaṃ, tīsu bhūmīsu kusalaṃ, tīsu bhūmīsu vipāko, tīsu bhūmīsu kiriyābyākataṃ, sabbañca rūpaṃ—  ime dhammā saññojaniyā ceva no ca saññojanā. Asaññojaniyā dhammā na vattabbā—  saññojanā ceva saññojaniyā cātipi, saññojaniyā ceva no ca saññojanātipi.
