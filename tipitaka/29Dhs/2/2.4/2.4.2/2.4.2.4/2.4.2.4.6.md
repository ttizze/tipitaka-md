# 2.4.2.4.6 Saññojanavippayuttasaññojaniyaduka

(1487.)

2198\. Katame dhammā saññojanavippayuttā saññojaniyā? Uddhaccasahagato moho, tīsu bhūmīsu kusalaṃ, tīsu bhūmīsu vipāko, tīsu bhūmīsu kiriyābyākataṃ, sabbañca rūpaṃ—  ime dhammā saññojanavippayuttā saññojaniyā.

(1488.)

2199\. Katame dhammā saññojanavippayuttā asaññojaniyā? Cattāro maggā apariyāpannā, cattāri ca sāmaññaphalāni, nibbānañca—  ime dhammā saññojanavippayuttā asaññojaniyā. Saññojanasampayuttā dhammā na vattabbā—  saññojanavippayuttā saññojaniyātipi, saññojanavippayuttā asaññojaniyātipi.
