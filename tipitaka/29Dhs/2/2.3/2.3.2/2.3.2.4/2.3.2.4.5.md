

# 2.3.2.4.5 Saññojanasaññojanasampayuttaduka






(1136.)

1829\. Katame dhammā saññojanā ceva saññojanasampayuttā ca? Kāmarāgasaññojanaṃ avijjāsaññojanena saññojanañceva saññojanasampayuttañca, avijjāsaññojanaṃ kāmarāgasaññojanena saññojanañceva saññojanasampayuttañca, paṭighasaññojanaṃ avijjāsaññojanena saññojanañceva saññojanasampayuttañca, avijjāsaññojanaṃ paṭighasaññojanena saññojanañceva saññojanasampayuttañca, mānasaññojanaṃ avijjāsaññojanena saññojanañceva saññojanasampayuttañca, avijjāsaññojanaṃ mānasaññojanena saññojanañceva saññojanasampayuttañca, diṭṭhisaññojanaṃ avijjāsaññojanena saññojanañceva saññojanasampayuttañca, avijjāsaññojanaṃ diṭṭhisaññojanena saññojanañceva saññojanasampayuttañca, vicikicchāsaññojanaṃ avijjāsaññojanena saññojanañceva saññojanasampayuttañca, avijjāsaññojanaṃ vicikicchāsaññojanena saññojanañceva saññojanasampayuttañca, sīlabbataparāmāsasaññojanaṃ avijjāsaññojanena saññojanañceva saññojanasampayuttañca, avijjāsaññojanaṃ sīlabbataparāmāsasaññojanena saññojanañceva saññojanasampayuttañca, bhavarāgasaññojanaṃ avijjāsaññojanena saññojanañceva saññojanasampayuttañca, avijjāsaññojanaṃ bhavarāgasaññojanena saññojanañceva saññojanasampayuttañca, issāsaññojanaṃ avijjāsaññojanena saññojanañceva saññojanasampayuttañca, avijjāsaññojanaṃ issāsaññojanena saññojanañceva saññojanasampayuttañca, macchariyasaññojanaṃ avijjāsaññojanena saññojanañceva saññojanasampayuttañca, avijjāsaññojanaṃ macchariyasaññojanena saññojanañceva saññojanasampayuttañca—  ime dhammā saññojanā ceva saññojanasampayuttā ca.

(1137.)

1830\. Katame dhammā saññojanasampayuttā ceva no ca saññojanā? Tehi dhammehi ye dhammā sampayuttā, te dhamme ṭhapetvā vedanākkhandho…pe…  viññāṇakkhandho—  ime dhammā saññojanasampayuttā ceva no ca saññojanā.



