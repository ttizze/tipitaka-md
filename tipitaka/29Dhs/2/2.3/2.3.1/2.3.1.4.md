

# 2.3.1.4 Upādinnattika





(994.)

1659\. Katame dhammā upādinnupādāniyā? Sāsavā kusalākusalānaṃ dhammānaṃ vipākā kāmāvacarā, rūpāvacarā, arūpāvacarā; vedanākkhandho…pe…  viññāṇakkhandho; yañca rūpaṃ kammassa katattā—  ime dhammā upādinnupādāniyā.

(995.)

1660\. Katame dhammā anupādinnupādāniyā? Sāsavā kusalākusalā dhammā kāmāvacarā, rūpāvacarā, arūpāvacarā; vedanākkhandho…pe…  viññāṇakkhandho; ye ca dhammā kiriyā neva kusalā nākusalā na ca kammavipākā; yañca rūpaṃ na kammassa katattā—  ime dhammā anupādinnupādāniyā.

(996.)

1661\. Katame dhammā anupādinnaanupādāniyā? Apariyāpannā maggā ca, maggaphalāni ca, asaṅkhatā ca dhātu—  ime dhammā anupādinnaanupādāniyā.



