# Nahetu

(75.)

2227\. Vipākaṃ dhammaṃ paccayā vipāko dhammo uppajjati nahetupaccayā—  ahetukaṃ vipākaṃ ekaṃ khandhaṃ paccayā…  tīṇi.

2228\. Vipākadhammadhammaṃ paccayā vipākadhammadhammo uppajjati nahetupaccayā—  vicikicchāsahagate uddhaccasahagate khandhe paccayā vicikicchāsahagato uddhaccasahagato moho.

2229\. Nevavipākanavipākadhammadhammaṃ paccayā nevavipākanavipākadhammadhammo uppajjati nahetupaccayā—  ahetukaṃ nevavipākanavipākadhammadhammaṃ ekaṃ khandhaṃ paccayā…pe… . (1)

2230\. Nevavipākanavipākadhammadhammaṃ paccayā vipāko dhammo uppajjati nahetupaccayā—  cakkhāyatanaṃ paccayā cakkhuviññāṇaṃ…pe… . (2)

2231\. Nevavipākanavipākadhammadhammaṃ paccayā vipākadhammadhammo uppajjati nahetupaccayā—  vatthuṃ paccayā vicikicchāsahagato uddhaccasahagato moho. (3)

2232\. Nevavipākanavipākadhammadhammaṃ paccayā vipāko ca nevavipākanavipākadhammadhammo ca dhammā uppajjanti nahetupaccayā—  vatthuṃ paccayā ahetukā vipākā khandhā, mahābhūte paccayā cittasamuṭṭhānaṃ rūpaṃ, ahetukapaṭisandhikkhaṇe…pe…  (4)

(76.)

2233\. Vipākañca nevavipākanavipākadhammadhammañca dhammaṃ paccayā vipāko dhammo uppajjati…pe…  nevavipākanavipākadhammadhammo uppajjati…pe…  vipāko ca nevavipākanavipākadhammadhammo ca dhammā uppajjanti nahetupaccayā…pe…  tīṇi.

2234\. Vipākadhammadhammañca nevavipākanavipākadhammadhammañca dhammaṃ paccayā vipākadhammadhammo uppajjati nahetupaccayā—  vicikicchāsahagate uddhaccasahagate khandhe ca vatthuñca paccayā vicikicchāsahagato uddhaccasahagato moho. (1)
