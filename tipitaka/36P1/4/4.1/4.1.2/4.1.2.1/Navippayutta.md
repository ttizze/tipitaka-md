

# Navippayutta






(47.)

2138\. Vipākaṃ dhammaṃ paṭicca vipāko dhammo uppajjati navippayuttapaccayā—  arūpe vipākaṃ ekaṃ khandhaṃ paṭicca tayo khandhā…pe…  dve khandhe paṭicca dve khandhā.

2139\. Vipākadhammadhammaṃ paṭicca vipākadhammadhammo uppajjati navippayuttapaccayā—  arūpe vipākadhammadhammaṃ ekaṃ khandhaṃ paṭicca tayo khandhā…pe…  dve khandhe paṭicca dve khandhā.

2140\. Nevavipākanavipākadhammadhammaṃ paṭicca nevavipākanavipākadhammadhammo uppajjati navippayuttapaccayā—  arūpe nevavipākanavipākadhammadhammaṃ ekaṃ khandhaṃ paṭicca tayo khandhā…pe…  dve khandhe paṭicca dve khandhā; bāhiraṃ…  āhārasamuṭṭhānaṃ…  utusamuṭṭhānaṃ…  asaññasattānaṃ ekaṃ mahābhūtaṃ paṭicca tayo mahābhūtā…pe…  mahābhūte paṭicca kaṭattārūpaṃ upādārūpaṃ.



