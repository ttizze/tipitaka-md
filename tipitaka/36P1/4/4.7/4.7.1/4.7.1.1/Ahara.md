# Āhāra

(110.)

2371\. Vipāko dhammo vipākassa dhammassa āhārapaccayena paccayo—  vipākā āhārā sampayuttakānaṃ khandhānaṃ…  tīṇi. (Paṭisandhipi imesaṃ tiṇṇannaṃ kātabbā.)

2372\. Vipākadhammadhammo vipākadhammadhammassa āhārapaccayena paccayo…  tīṇi.

2373\. Nevavipākanavipākadhammadhammo nevavipākanavipākadhammadhammassa āhārapaccayena paccayo—  nevavipākanavipākadhammadhammā āhārā sampayuttakānaṃ khandhānaṃ cittasamuṭṭhānañca rūpānaṃ āhārapaccayena paccayo. **Kabaḷīkāro āhāro**—  imassa kāyassa āhārapaccayena paccayo. (1)
