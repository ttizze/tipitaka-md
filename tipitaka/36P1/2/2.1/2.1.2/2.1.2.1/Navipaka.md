# Navipāka

(43.)

234\. Kusalaṃ dhammaṃ paṭicca kusalo dhammo uppajjati navipākapaccayā—  kusalaṃ ekaṃ khandhaṃ paṭicca…  tīṇi.

235\. Akusalaṃ dhammaṃ paṭicca akusalo dhammo uppajjati navipākapaccayā…  tīṇi.

236\. Abyākataṃ dhammaṃ paṭicca abyākato dhammo uppajjati navipākapaccayā—  kiriyābyākataṃ ekaṃ khandhaṃ paṭicca tayo khandhā cittasamuṭṭhānañca rūpaṃ, tayo khandhe paṭicca eko khandho cittasamuṭṭhānañca rūpaṃ, dve khandhe paṭicca dve khandhā cittasamuṭṭhānañca rūpaṃ; ekaṃ mahābhūtaṃ paṭicca tayo mahābhūtā…pe…  mahābhūte paṭicca cittasamuṭṭhānaṃ rūpaṃ upādārūpaṃ; bāhiraṃ…  āhārasamuṭṭhānaṃ…  utusamuṭṭhānaṃ…  asaññasattānaṃ ekaṃ mahābhūtaṃ paṭicca tayo mahābhūtā…pe…  mahābhūte paṭicca kaṭattārūpaṃ upādārūpaṃ.

237\. Kusalañca abyākatañca dhammaṃ paṭicca abyākato dhammo uppajjati navipākapaccayā—  kusale khandhe ca mahābhūte ca paṭicca cittasamuṭṭhānaṃ rūpaṃ.

238\. Akusalañca abyākatañca dhammaṃ paṭicca abyākato dhammo uppajjati navipākapaccayā—  akusale khandhe ca mahābhūte ca paṭicca cittasamuṭṭhānaṃ rūpaṃ.
