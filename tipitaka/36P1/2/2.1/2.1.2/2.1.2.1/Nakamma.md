# Nakamma

(42.)

231\. Kusalaṃ dhammaṃ paṭicca kusalo dhammo uppajjati nakammapaccayā—  kusale khandhe paṭicca kusalā cetanā. (1)

232\. Akusalaṃ dhammaṃ paṭicca akusalo dhammo uppajjati nakammapaccayā—  akusale khandhe paṭicca akusalā cetanā. (1)

233\. Abyākataṃ dhammaṃ paṭicca abyākato dhammo uppajjati nakammapaccayā—  kiriyābyākate khandhe paṭicca kiriyābyākatā cetanā; bāhiraṃ…  āhārasamuṭṭhānaṃ…  utusamuṭṭhānaṃ ekaṃ mahābhūtaṃ paṭicca tayo mahābhūtā, tayo mahābhūte paṭicca ekaṃ mahābhūtaṃ, dve mahābhūte paṭicca dve mahābhūtā, mahābhūte paṭicca upādārūpaṃ. (1)
