# 2.4.1.7 Āmakadhaññasikkhāpada

(820.)

2623\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo sassakāle āmakadhaññaṃ viññāpetvā nagaraṃ atiharanti dvāraṭṭhāne—  “dethāyye, bhāgan”ti. Palibundhetvā muñciṃsu.

2624\. Atha kho tā bhikkhuniyo upassayaṃ gantvā bhikkhunīnaṃ etamatthaṃ ārocesuṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo āmakadhaññaṃ viññāpessantī”ti…pe…  “saccaṃ kira, bhikkhave, bhikkhuniyo āmakadhaññaṃ viññāpentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo āmakadhaññaṃ viññāpessanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(821.)

2625\. **“Yā pana bhikkhunī āmakadhaññaṃ viññatvā vā viññāpetvā vā bhajjitvā vā bhajjāpetvā vā koṭṭetvā vā koṭṭāpetvā vā pacitvā vā pacāpetvā vā bhuñjeyya, pācittiyan”**ti. (*7*:**62**)

(822.)

2626\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

2627\. **Āmakadhaññaṃ** nāma sāli vīhi yavo godhumo kaṅgu varako kudrusako.

2628\. **Viññatvā**ti sayaṃ viññatvā. **Viññāpetvā**ti aññaṃ viññāpetvā.

2629\. **Bhajjitvā**ti sayaṃ bhajjitvā. **Bhajjāpetvā**ti aññaṃ bhajjāpetvā.

2630\. **Koṭṭetvā**ti sayaṃ koṭṭetvā. **Koṭṭāpetvā**ti aññaṃ koṭṭāpetvā.

2631\. **Pacitvā**ti sayaṃ pacitvā. **Pacāpetvā**ti aññaṃ pacāpetvā.

2632\. “Bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.

(823.)

2633\. Anāpatti—  ābādhapaccayā, aparaṇṇaṃ viññāpeti, ummattikāya, ādikammikāyāti.

---

2634\. Sattamasikkhāpadaṃ niṭṭhitaṃ.
