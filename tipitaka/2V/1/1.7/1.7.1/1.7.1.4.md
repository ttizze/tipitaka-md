

# 1.7.1.4 Dutiyasuppaṭicchannasikkhāpada





(579.)

1700\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū kāyaṃ vivaritvā antaraghare nisīdanti…pe… .

1701\. **“Suppaṭicchanno antaraghare nisīdissāmīti sikkhā karaṇīyā”**ti. (*4*:**149**)

1702\. Suppaṭicchannena antaraghare nisīditabbaṃ. Yo anādariyaṃ paṭicca kāyaṃ vivaritvā antaraghare nisīdati, āpatti dukkaṭassa.

1703\. Anāpatti—  asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.

---

1704\. Catutthasikkhāpadaṃ niṭṭhitaṃ.





