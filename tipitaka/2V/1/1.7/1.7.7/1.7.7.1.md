# 1.7.7.1 Pādukasikkhāpada

(638.)

2002\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū pādukāruḷhassa dhammaṃ desenti…pe… .

2003\. **“Na pādukāruḷhassa agilānassa dhammaṃ desessāmīti sikkhā karaṇīyā”**ti. (*61*:**206**)

2004\. Na pādukāruḷhassa agilānassa dhammo desetabbo. Yo anādariyaṃ paṭicca akkantassa vā paṭimukkassa vā omukkassa vā agilānassa dhammaṃ deseti, āpatti dukkaṭassa.

2005\. Anāpatti—  asañcicca…pe…  ādikammikassāti.

---

2006\. Paṭhamasikkhāpadaṃ niṭṭhitaṃ.
