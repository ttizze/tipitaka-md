

# 2.9.2.11--13 Upādānagocchakādi





(350.)

436\. Upādānehi dhammehi ye dhammā…  kilesehi dhammehi ye dhammā…  kilesehi ceva saṃkilesikehi ca dhammehi ye dhammā…  kilesehi ceva saṃkiliṭṭhehi ca dhammehi ye dhammā…  kilesehi ceva kilesasampayuttehi ca dhammehi ye dhammā sampayuttā, tehi dhammehi ye dhammā sampayuttā…  te dhammā tīhi khandhehi ekenāyatanena ekāya dhātuyā sampayuttā; ekena khandhena ekenāyatanena ekāya dhātuyā kehici sampayuttā.

(351.)

437\. Saṃkiliṭṭhehi ceva no ca kilesehi dhammehi ye dhammā…  kilesasampayuttehi ceva no ca kilesehi dhammehi ye dhammā…  savitakkehi dhammehi ye dhammā…  savicārehi dhammehi ye dhammā…  sappītikehi dhammehi ye dhammā…  pītisahagatehi dhammehi ye dhammā sampayuttā, tehi dhammehi ye dhammā sampayuttā…  te dhammā ekena khandhena ekenāyatanena ekāya dhātuyā kehici sampayuttā.

(352.)

438\. Sukhasahagatehi dhammehi ye dhammā…  upekkhāsahagatehi dhammehi ye dhammā sampayuttā, tehi dhammehi ye dhammā sampayuttā, te dhammā katihi khandhehi katihāyatanehi katihi dhātūhi sampayuttā? Te dhammā ekena khandhena sampayuttā; ekenāyatanena ekāya dhātuyā kehici sampayuttā.

439\. _Arūpakkhandhā cattāro,_  
_manāyatanameva ca;_  
_Viññāṇadhātuyo satta,_  
_dve saccā cuddasindriyā._  


440\. _Paccaye dvādasa padā,_  
_tato upari soḷasa;_  
_Tikesu aṭṭha gocchake,_  
_tecattālīsameva ca._  


441\. _Mahantaraduke satta,_  
_padā piṭṭhi dukesu cha;_  
_Navamassa padassete,_  
_niddese saṅgahaṃ gatāti. [120]_  


---

442\. Sampayuttena sampayuttapadaniddeso navamo.





