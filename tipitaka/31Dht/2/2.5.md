

# 2.5 Pañcamanaya Asaṅgahitenaasaṅgahitapadaniddesa



(193.)

250\. Rūpakkhandhena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, te dhammā katihi khandhehi katihāyatanehi katihi dhātūhi asaṅgahitā? Te dhammā ekena khandhena ekenāyatanena sattahi dhātūhi asaṅgahitā.



(194.)

251\. Vedanākkhandhena ye dhammā…  saññākkhandhena ye dhammā…  saṅkhārakkhandhena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā dvīhi khandhehi ekādasahāyatanehi sattarasahi dhātūhi asaṅgahitā.



(195.)

252\. Viññāṇakkhandhena ye dhammā…  manāyatanena ye dhammā…  cakkhuviññāṇadhātuyā ye dhammā…pe…  manodhātuyā ye dhammā…  manoviññāṇadhātuyā ye dhammā…  manindriyena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā catūhi khandhehi ekādasahāyatanehi ekādasahi dhātūhi asaṅgahitā.



(196.)

253\. Cakkhāyatanena ye dhammā…pe…  phoṭṭhabbāyatanena ye dhammā…  cakkhudhātuyā ye dhammā…pe…  phoṭṭhabbadhātuyā ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā catūhi khandhehi dvīhāyatanehi aṭṭhahi dhātūhi asaṅgahitā.



(197.)

254\. Dhammāyatanena ye dhammā…  dhammadhātuyā ye dhammā…  itthindriyena ye dhammā…  purisindriyena ye dhammā…  jīvitindriyena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā ekena khandhena ekenāyatanena sattahi dhātūhi asaṅgahitā.



(198.)

255\. Samudayasaccena ye dhammā…  maggasaccena ye dhammā…  nirodhasaccena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā dvīhi khandhehi ekādasahāyatanehi sattarasahi dhātūhi asaṅgahitā.



(199.)

256\. Cakkhundriyena ye dhammā…pe…  kāyindriyena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā catūhi khandhehi dvīhāyatanehi aṭṭhahi dhātūhi asaṅgahitā.



(200.)

257\. Sukhindriyena ye dhammā…  dukkhindriyena ye dhammā…  somanassindriyena ye dhammā…  domanassindriyena ye dhammā…  upekkhindriyena ye dhammā…  saddhindriyena ye dhammā…  vīriyindriyena ye dhammā…  satindriyena ye dhammā…  samādhindriyena ye dhammā…  paññindriyena ye dhammā…  anaññātaññassāmītindriyena ye dhammā…  aññindriyena ye dhammā…  aññātāvindriyena ye dhammā…  avijjāya ye dhammā…  avijjāpaccayā saṅkhārena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā dvīhi khandhehi ekādasahāyatanehi sattarasahi dhātūhi asaṅgahitā.



(201.)

258\. Saṅkhārapaccayā viññāṇena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā catūhi khandhehi ekādasahāyatanehi ekādasahi dhātūhi asaṅgahitā.



(202.)

259\. Viññāṇapaccayā nāmarūpena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā ekena khandhena ekenāyatanena sattahi dhātūhi asaṅgahitā.



(203.)

260\. Nāmarūpapaccayā saḷāyatanena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā tīhi khandhehi ekenāyatanena ekāya dhātuyā asaṅgahitā.



(204.)

261\. Saḷāyatanapaccayā phassena ye dhammā…  phassapaccayā vedanāya ye dhammā…  vedanāpaccayā taṇhāya ye dhammā…  taṇhāpaccayā upādānena ye dhammā…  kammabhavena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā dvīhi khandhehi ekādasahāyatanehi sattarasahi dhātūhi asaṅgahitā.



(205.)

262\. Arūpabhavena ye dhammā…  nevasaññānāsaññābhavena ye dhammā…  catuvokārabhavena ye dhammā…  iddhipādena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā ekena khandhena dasahāyatanehi dasahi dhātūhi asaṅgahitā.



(206.)

263\. Asaññābhavena ye dhammā…  ekavokārabhavena ye dhammā…  jātiyā ye dhammā…  jarāya ye dhammā…  maraṇena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā ekena khandhena ekenāyatanena sattahi dhātūhi asaṅgahitā.



(207.)

264\. Paridevena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā catūhi khandhehi dvīhāyatanehi aṭṭhahi dhātūhi asaṅgahitā.



(208.)

265\. Sokena ye dhammā…  dukkhena ye dhammā…  domanassena ye dhammā…  upāyāsena ye dhammā…  satipaṭṭhānena ye dhammā…  sammappadhānena ye dhammā…  jhānena ye dhammā…  appamaññāya ye dhammā…  pañcahi indriyehi ye dhammā…  pañcahi balehi ye dhammā…  sattahi bojjhaṅgehi ye dhammā…  ariyena aṭṭhaṅgikena maggena ye dhammā…  phassena ye dhammā…  vedanāya ye dhammā…  saññāya ye dhammā…  cetanāya ye dhammā…  adhimokkhena ye dhammā…  manasikārena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā dvīhi khandhehi ekādasahāyatanehi sattarasahi dhātūhi asaṅgahitā.



(209.)

266\. Cittena ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, tehi dhammehi ye dhammā…pe…  te dhammā catūhi khandhehi ekādasahāyatanehi ekādasahi dhātūhi asaṅgahitā.

* [2.5.1 Tika](2.5/2.5.1.md)
* [2.5.2 Duka](2.5/2.5.2.md)



