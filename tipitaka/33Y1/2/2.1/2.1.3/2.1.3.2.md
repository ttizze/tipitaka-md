# 2.1.3.2 Mūlamūlanaya

(77.)

187\. »  Ye keci abyākatā dhammā, sabbe te abyākatamūlamūlāti?

188\. Tīṇeva abyākatamūlamūlāni. Avasesā abyākatā dhammā na abyākatamūlamūlā.

189\. «  Ye vā pana abyākatamūlamūlā, sabbe te dhammā abyākatāti? Āmantā.

(78.)

190\. »  Ye keci abyākatā dhammā, sabbe te abyākatamūlena ekamūlamūlāti?

191\. Ahetukaṃ abyākataṃ abyākatamūlena na ekamūlamūlaṃ. Sahetukaṃ abyākataṃ abyākatamūlena ekamūlamūlaṃ.

192\. «  Ye vā pana abyākatamūlena ekamūlamūlā, sabbe te dhammā abyākatāti? Āmantā.

(79.)

193\. »  Ye keci abyākatamūlena ekamūlamūlā dhammā, sabbe te abyākatamūlena aññamaññamūlamūlāti?

194\. Mūlāni yāni ekato uppajjanti abyākatamūlāni ekamūlamūlāni ceva aññamaññamūlamūlāni ca. Avasesā abyākatamūlasahajātā dhammā abyākatamūlena ekamūlamūlā, na ca aññamaññamūlamūlā.

195\. «  Ye vā pana abyākatamūlena aññamaññamūlamūlā, sabbe te dhammā abyākatāti? Āmantā. (2)
