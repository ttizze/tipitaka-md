# 2.1.3.3 Mūlakanaya

(80.)

196\. »  Ye keci abyākatā dhammā, sabbe te abyākatamūlakāti?

197\. Ahetukaṃ abyākataṃ na abyākatamūlakaṃ. Sahetukaṃ abyākataṃ abyākatamūlakaṃ.

198\. «  Ye vā pana abyākatamūlakā, sabbe te dhammā abyākatāti? Āmantā.

(81.)

199\. »  Ye keci abyākatā dhammā, sabbe te abyākatamūlena ekamūlakāti?

200\. Ahetukaṃ abyākataṃ abyākatamūlena na ekamūlakaṃ. Sahetukaṃ abyākataṃ abyākatamūlena ekamūlakaṃ.

201\. «  Ye vā pana abyākatamūlena ekamūlakā, sabbe te dhammā abyākatāti? Āmantā.

(82.)

202\. »  Ye keci abyākatamūlena ekamūlakā dhammā, sabbe te abyākatamūlena aññamaññamūlakāti?

203\. Mūlāni yāni ekato uppajjanti abyākatamūlāni ekamūlakāni ceva aññamaññamūlakāni ca. Avasesā abyākatamūlasahajātā dhammā abyākatamūlena ekamūlakā, na ca aññamaññamūlakā.

204\. «  Ye vā pana abyākatamūlena aññamaññamūlakā, sabbe te dhammā abyākatāti? Āmantā. (3)
