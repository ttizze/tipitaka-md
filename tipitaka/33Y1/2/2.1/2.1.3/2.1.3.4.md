# 2.1.3.4 Mūlamūlakanaya

(83.)

205\. »  Ye keci abyākatā dhammā, sabbe te abyākatamūlamūlakāti?

206\. Ahetukaṃ abyākataṃ na abyākatamūlamūlakaṃ. Sahetukaṃ abyākataṃ abyākatamūlamūlakaṃ.

207\. «  Ye vā pana abyākatamūlamūlakā, sabbe te dhammā abyākatāti? Āmantā.

(84.)

208\. »  Ye keci abyākatā dhammā, sabbe te abyākatamūlena ekamūlamūlakāti?

209\. Ahetukaṃ abyākataṃ abyākatamūlena na ekamūlamūlakaṃ. Sahetukaṃ abyākataṃ abyākatamūlena ekamūlamūlakaṃ.

210\. «  Ye vā pana abyākatamūlena ekamūlamūlakā, sabbe te dhammā abyākatāti? Āmantā.

(85.)

211\. »  Ye keci abyākatamūlena ekamūlamūlakā dhammā, sabbe te abyākatamūlena aññamaññamūlamūlakāti?

212\. Mūlāni yāni ekato uppajjanti abyākatamūlāni ekamūlamūlakāni ceva aññamaññamūlamūlakāni ca. Avasesā abyākatamūlasahajātā dhammā abyākatamūlena ekamūlamūlakā, na ca aññamaññamūlamūlakā.

213\. «  Ye vā pana abyākatamūlena aññamaññamūlamūlakā, sabbe te dhammā abyākatāti? Āmantā. (4)
