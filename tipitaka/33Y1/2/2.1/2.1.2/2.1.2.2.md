# 2.1.2.2 Mūlamūlanaya

(65.)

146\. »  Ye keci akusalā dhammā, sabbe te akusalamūlamūlāti?

147\. Tīṇeva akusalamūlamūlāni. Avasesā akusalā dhammā na akusalamūlamūlā.

148\. «  Ye vā pana akusalamūlamūlā, sabbe te dhammā akusalāti? Āmantā.

(66.)

149\. »  Ye keci akusalā dhammā, sabbe te akusalamūlena ekamūlamūlāti?

150\. Ahetukaṃ akusalaṃ akusalamūlena na ekamūlamūlaṃ. Sahetukaṃ akusalaṃ akusalamūlena ekamūlamūlaṃ.

151\. «  Ye vā pana akusalamūlena ekamūlamūlā, sabbe te dhammā akusalāti?

152\. Akusalasamuṭṭhānaṃ rūpaṃ akusalamūlena ekamūlamūlaṃ, na akusalaṃ. Akusalaṃ akusalamūlena ekamūlamūlañceva akusalañca.

(67.)

153\. »  Ye keci akusalamūlena ekamūlamūlā dhammā, sabbe te akusalamūlena aññamaññamūlamūlāti?

154\. Mūlāni yāni ekato uppajjanti akusalamūlāni ekamūlamūlāni ceva aññamaññamūlamūlāni ca. Avasesā akusalamūlasahajātā dhammā akusalamūlena ekamūlamūlā, na ca aññamaññamūlamūlā.

155\. «  Ye vā pana akusalamūlena aññamaññamūlamūlā, sabbe te dhammā akusalāti? Āmantā. (2)
