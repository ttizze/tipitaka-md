# 2.1.2.4 Mūlamūlakanaya

(71.)

167\. »  Ye keci akusalā dhammā, sabbe te akusalamūlamūlakāti?

168\. Ahetukaṃ akusalaṃ na akusalamūlamūlakaṃ. Sahetukaṃ akusalaṃ akusalamūlamūlakaṃ.

169\. «  Ye vā pana akusalamūlamūlakā, sabbe te dhammā akusalāti?

170\. Akusalasamuṭṭhānaṃ rūpaṃ akusalamūlamūlakaṃ na akusalaṃ. Akusalaṃ akusalamūlamūlakañceva akusalañca.

(72.)

171\. »  Ye keci akusalā dhammā, sabbe te akusalamūlena ekamūlamūlakāti?

172\. Ahetukaṃ akusalaṃ akusalamūlena na ekamūlamūlakaṃ. Sahetukaṃ akusalaṃ akusalamūlena ekamūlamūlakaṃ.

173\. «  Ye vā pana akusalamūlena ekamūlamūlakā, sabbe te dhammā akusalāti?

174\. Akusalasamuṭṭhānaṃ rūpaṃ akusalamūlena ekamūlamūlakaṃ, na akusalaṃ. Akusalaṃ akusalamūlena ekamūlamūlakañceva akusalañca.

(73.)

175\. »  Ye keci akusalamūlena ekamūlamūlakā dhammā, sabbe te akusalamūlena aññamaññamūlamūlakāti?

176\. Mūlāni yāni ekato uppajjanti akusalamūlāni ekamūlamūlakāni ceva aññamaññamūlamūlakāni ca. Avasesā akusalamūlasahajātā dhammā akusalamūlena ekamūlamūlakā, na ca aññamaññamūlamūlakā.

177\. «  Ye vā pana akusalamūlena aññamaññamūlamūlakā, sabbe te dhammā akusalāti? Āmantā. (4)
