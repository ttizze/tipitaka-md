

# 2.1.4.4 Mūlamūlakanaya





(95.)

245\. »  Ye keci nāmā dhammā, sabbe te nāmamūlamūlakāti?

246\. Ahetukaṃ nāmaṃ na nāmamūlamūlakaṃ. Sahetukaṃ nāmaṃ nāmamūlamūlakaṃ.

247\. «  Ye vā pana nāmamūlamūlakā, sabbe te dhammā nāmāti?

248\. Nāmasamuṭṭhānaṃ rūpaṃ nāmamūlamūlakaṃ, na nāmaṃ. Nāmaṃ nāmamūlamūlakañceva nāmañca.

(96.)

249\. »  Ye keci nāmā dhammā, sabbe te nāmamūlena ekamūlamūlakāti?

250\. Ahetukaṃ nāmaṃ nāmamūlena na ekamūlamūlakaṃ. Sahetukaṃ nāmaṃ nāmamūlena ekamūlamūlakaṃ.

251\. «  Ye vā pana nāmamūlena ekamūlamūlakā, sabbe te dhammā nāmāti?

252\. Nāmasamuṭṭhānaṃ rūpaṃ nāmamūlena ekamūlamūlakaṃ, na nāmaṃ. Nāmaṃ nāmamūlena ekamūlamūlakañceva nāmañca.

(97.)

253\. »  Ye keci nāmamūlena ekamūlamūlakā dhammā, sabbe te nāmamūlena aññamaññamūlamūlakāti?

254\. Mūlāni yāni ekato uppajjanti nāmamūlāni ekamūlamūlakāni ceva aññamaññamūlamūlakāni ca. Avasesā nāmamūlasahajātā dhammā nāmamūlena ekamūlamūlakā, na ca aññamaññamūlamūlakā.

255\. «  Ye vā pana nāmamūlena aññamaññamūlamūlakā, sabbe te dhammā nāmāti? Āmantā. (4)

---

256\. Mūlavāraniddeso.





