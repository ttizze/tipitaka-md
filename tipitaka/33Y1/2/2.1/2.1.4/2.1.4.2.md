

# 2.1.4.2 Mūlamūlanaya





(89.)

224\. »  Ye keci nāmā dhammā, sabbe te nāmamūlamūlāti?

225\. Naveva nāmamūlamūlāni. Avasesā nāmā dhammā na nāmamūlamūlā.

226\. «  Ye vā pana nāmamūlamūlā, sabbe te dhammā nāmāti? Āmantā.

(90.)

227\. »  Ye keci nāmā dhammā, sabbe te nāmamūlena ekamūlamūlāti?

228\. Ahetukaṃ nāmaṃ nāmamūlena na ekamūlamūlaṃ. Sahetukaṃ nāmaṃ nāmamūlena ekamūlamūlaṃ.

229\. «  Ye vā pana nāmamūlena ekamūlamūlā, sabbe te dhammā nāmāti?

230\. Nāmasamuṭṭhānaṃ rūpaṃ nāmamūlena ekamūlamūlaṃ, na nāmaṃ. Nāmaṃ nāmamūlena ekamūlamūlañceva nāmañca.

(91.)

231\. »  Ye keci nāmamūlena ekamūlamūlā dhammā, sabbe te nāmamūlena aññamaññamūlamūlāti?

232\. Mūlāni yāni ekato uppajjanti nāmamūlāni ekamūlamūlāni ceva aññamaññamūlamūlāni ca. Avasesā nāmamūlasahajātā dhammā nāmamūlena ekamūlamūlā, na ca aññamaññamūlamūlā.

233\. «  Ye vā pana nāmamūlena aññamaññamūlamūlā, sabbe te dhammā nāmāti? Āmantā. (2)



