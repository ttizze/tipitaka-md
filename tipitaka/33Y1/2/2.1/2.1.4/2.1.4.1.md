

# 2.1.4.1 Mūlanaya





(86.)

214\. »  Ye keci nāmā dhammā, sabbe te nāmamūlāti?

215\. Naveva nāmamūlāni. Avasesā nāmā dhammā na nāmamūlā.

216\. «  Ye vā pana nāmamūlā, sabbe te dhammā nāmāti? Āmantā.

(87.)

217\. »  Ye keci nāmā dhammā, sabbe te nāmamūlena ekamūlāti?

218\. Ahetukaṃ nāmaṃ nāmamūlena na ekamūlaṃ. Sahetukaṃ nāmaṃ nāmamūlena ekamūlaṃ.

219\. «  Ye vā pana nāmamūlena ekamūlā, sabbe te dhammā nāmāti?

220\. Nāmasamuṭṭhānaṃ rūpaṃ nāmamūlena ekamūlaṃ, na nāmaṃ. Nāmaṃ nāmamūlena ekamūlañceva nāmañca.

(88.)

221\. »  Ye keci nāmamūlena ekamūlā dhammā, sabbe te nāmamūlena aññamaññamūlāti?

222\. Mūlāni yāni ekato uppajjanti nāmamūlāni ekamūlāni ceva aññamaññamūlāni ca. Avasesā nāmamūlasahajātā dhammā nāmamūlena ekamūlā, na ca aññamaññamūlā.

223\. «  Ye vā pana nāmamūlena aññamaññamūlā, sabbe te dhammā nāmāti? Āmantā. (1)



