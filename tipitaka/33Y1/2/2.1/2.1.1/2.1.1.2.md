

# 2.1.1.2 Mūlamūlanaya





(53.)

110\. »  Ye keci kusalā dhammā, sabbe te kusalamūlamūlāti? Tīṇeva kusalamūlamūlāni. Avasesā kusalā dhammā na kusalamūlamūlā.

111\. «  Ye vā pana kusalamūlamūlā, sabbe te dhammā kusalāti? Āmantā.

(54.)

112\. »  Ye keci kusalā dhammā, sabbe te kusalamūlena ekamūlamūlāti? Āmantā.

113\. «  Ye vā pana kusalamūlena ekamūlamūlā, sabbe te dhammā kusalāti?

114\. Kusalasamuṭṭhānaṃ rūpaṃ kusalamūlena ekamūlamūlaṃ, na kusalaṃ. Kusalaṃ kusalamūlena ekamūlamūlañceva kusalañca.

(55.)

115\. »  Ye keci kusalamūlena ekamūlamūlā dhammā, sabbe te kusalamūlena aññamaññamūlamūlāti?

116\. Mūlāni yāni ekato uppajjanti kusalamūlāni ekamūlamūlāni ceva aññamaññamūlamūlāni ca. Avasesā kusalamūlasahajātā dhammā kusalamūlena ekamūlamūlā, na ca aññamaññamūlamūlā.

117\. «  Ye vā pana kusalamūlena aññamaññamūlamūlā, sabbe te dhammā kusalāti? Āmantā. (2)



