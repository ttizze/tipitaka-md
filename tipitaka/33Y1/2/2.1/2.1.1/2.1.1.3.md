

# 2.1.1.3 Mūlakanaya





(56.)

118\. »  Ye keci kusalā dhammā, sabbe te kusalamūlakāti? Āmantā.

119\. «  Ye vā pana kusalamūlakā, sabbe te dhammā kusalāti?

120\. Kusalasamuṭṭhānaṃ rūpaṃ kusalamūlakaṃ na kusalaṃ. Kusalaṃ kusalamūlakañceva kusalañca.

(57.)

121\. »  Ye keci kusalā dhammā, sabbe te kusalamūlena ekamūlakāti? Āmantā.

122\. «  Ye vā pana kusalamūlena ekamūlakā, sabbe te dhammā kusalāti?

123\. Kusalasamuṭṭhānaṃ rūpaṃ kusalamūlena ekamūlakaṃ, na kusalaṃ. Kusalaṃ kusalamūlena ekamūlakañceva kusalañca.

(58.)

124\. »  Ye keci kusalamūlena ekamūlakā dhammā, sabbe te kusalamūlena aññamaññamūlakāti?

125\. Mūlāni yāni ekato uppajjanti kusalamūlāni ekamūlakāni ceva aññamaññamūlakāni ca. Avasesā kusalamūlasahajātā dhammā kusalamūlena ekamūlakā, na ca aññamaññamūlakā.

126\. «  Ye vā pana kusalamūlena aññamaññamūlakā, sabbe te dhammā kusalāti? Āmantā. (3)



