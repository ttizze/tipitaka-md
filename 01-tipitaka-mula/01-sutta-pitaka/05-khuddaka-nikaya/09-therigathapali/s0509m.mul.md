::centre
Namo tassa bhagavato arahato sammāsambuddhassa
::

# Khuddakanikāye

## Therīgāthāpāḷi

### 1. Ekakanipāto

#### 1. Aññatarātherīgāthā

::hangnum
1\.
::

::gatha1
‘‘Sukhaṃ {pb:T:0.0442}{pb:M:0.0377}{pb:V:0.0303}{pb:P:0.0123} supāhi therike, katvā coḷena pārutā;
::

::gathalast
Upasanto hi te rāgo, sukkhaḍākaṃ va kumbhiya’’nti.
::

Itthaṃ sudaṃ aññatarā therī apaññātā bhikkhunī gāthaṃ abhāsitthāti.

#### 2. Muttātherīgāthā

::hangnum
2\.
::

::gatha1
‘‘Mutte {pb:V:0.0304} muccassu yogehi, cando rāhuggahā iva;
::

::gathalast
Vippamuttena cittena, anaṇā bhuñja piṇḍaka’’nti.
::

Itthaṃ sudaṃ bhagavā muttaṃ sikkhamānaṃ imāya gāthāya abhiṇhaṃ ovadatīti.

#### 3. Puṇṇātherīgāthā

::hangnum
3\.
::

::gatha1
‘‘Puṇṇe pūrassu dhammehi, cando pannaraseriva;
::

::gathalast
Paripuṇṇāya paññāya, tamokhandhaṃ {note:tamokkhandhaṃ (sī. syā.)} padālayā’’ti.
::

Itthaṃ sudaṃ puṇṇā therī gāthaṃ abhāsitthāti.

#### 4. Tissātherīgāthā

::hangnum
4\.
::

::gatha1
‘‘Tisse sikkhassu sikkhāya, mā taṃ yogā upaccaguṃ;
::

::gathalast
Sabbayogavisaṃyuttā, cara loke anāsavā’’ti.
::

::centre
… Tissā therī….
::

#### 5. Aññatarātissātherīgāthā

::hangnum
5\.
::

::gatha1
‘‘Tisse {pb:T:0.0443}{pb:M:0.0378} yuñjassu dhammehi, khaṇo taṃ mā upaccagā;
::

::gathalast
Khaṇātītā hi socanti, nirayamhi samappitā’’ti.
::

::centre
… Aññatarā tissā therī….
::

#### 6. Dhīrātherīgāthā

::hangnum
6\.
::

::gatha1
**‘‘Dhīre** {pb:P:0.0124} **nirodhaṃ phusehi {note:phussehi (sī.)}, saññāvūpasamaṃ sukhaṃ;**
::

::gathalast
Ārādhayāhi nibbānaṃ, yogakkhemamanuttara’’nti {note:yogakkhemaṃ anuttaranti (sī. syā.)}.
::

::centre
… Dhīrā therī….
::

#### 7. Vīrātherīgāthā

::hangnum
7\.
::

::gatha1
‘‘Vīrā {pb:V:0.0305} vīrehi {note:dhīrā dhīrehi (ka.)} dhammehi, bhikkhunī bhāvitindriyā;
::

::gathalast
Dhārehi antimaṃ dehaṃ, jetvā māraṃ savāhini’’nti {note:savāhananti (ka.)}.
::

::centre
… Vīrā therī….
::

#### 8. Mittātherīgāthā

::hangnum
8\.
::

::gatha1
‘‘Saddhāya pabbajitvāna, mitte mittaratā bhava;
::

::gathalast
Bhāvehi kusale dhamme, yogakkhemassa pattiyā’’ti.
::

::centre
… Mittā therī….
::

#### 9. Bhadrātherīgāthā

::hangnum
9\.
::

::gatha1
‘‘Saddhāya pabbajitvāna, bhadre bhadraratā bhava;
::

::gathalast
Bhāvehi kusale dhamme, yogakkhemamanuttara’’nti.
::

::centre
… Bhadrā therī….
::

#### 10. Upasamātherīgāthā

::hangnum
10\.
::

::gatha1
‘‘Upasame tare oghaṃ, maccudheyyaṃ suduttaraṃ;
::

::gathalast
Dhārehi antimaṃ dehaṃ, jetvā māraṃ savāhana’’nti.
::

::centre
… Upasamā therī….
::

#### 11. Muttātherīgāthā

::hangnum
11\.
::

::gatha1
‘‘Sumuttā {pb:M:0.0379} sādhumuttāmhi, tīhi khujjehi muttiyā;
::

::gatha2
Udukkhalena musalena, patinā khujjakena ca;
::

::gathalast
Muttāmhi {pb:T:0.0444} jātimaraṇā, bhavanetti samūhatā’’ti.
::

::centre
… Muttā therī….
::

#### 12. Dhammadinnātherīgāthā

::hangnum
12\.
::

::gatha1
‘‘Chandajātā avasāyī, manasā ca phuṭā {note:phuṭṭhā (syā.), phuṭhā (sī. aṭṭha.)} siyā;
::

::gathalast
Kāmesu appaṭibaddhacittā {note:appaṭibandhacittā (ka.)}, **uddhaṃsotāti** vuccatī’’ti {note:uddhaṃsotā vimuccatīti (sī. pī.)}.
::

::centre
… Dhammadinnā therī….
::

#### 13.Visākhātherīgāthā

::hangnum
13\.
::

::gatha1
‘‘Karotha {pb:V:0.0306} buddhasāsanaṃ, yaṃ katvā nānutappati;
::

::gathalast
Khippaṃ pādāni dhovitvā, ekamante nisīdathā’’ti.
::

::centre
… Visākhā therī….
::

#### 14.Sumanātherīgāthā

::hangnum
14\.
::

::gatha1
‘‘Dhātuyo dukkhato disvā, mā jātiṃ punarāgami;
::

::gathalast
Bhave chandaṃ virājetvā, upasantā carissasī’’ti.
::

::centre
… Sumanā therī….
::

#### 15. Uttarātherīgāthā

::hangnum
15\.
::

::gatha1
‘‘Kāyena {pb:P:0.0125} saṃvutā āsiṃ, vācāya uda cetasā;
::

::gathalast
Samūlaṃ taṇhamabbuyha, sītibhūtāmhi nibbutā’’ti.
::

::centre
… Uttarā therī….
::

#### 16. Vuḍḍhapabbajitasumanātherīgāthā

::hangnum
16\.
::

::gatha1
‘‘Sukhaṃ tvaṃ vuḍḍhike sehi, katvā coḷena pārūtā;
::

::gathalast
Upasanto hi te rāgo, sītibhūtāsi nibbutā’’ti.
::

::centre
… Sumanā vuḍḍhapabbajitā therī….
::

#### 17. Dhammātherīgāthā

::hangnum
17\.
::

::gatha1
‘‘Piṇḍapātaṃ {pb:M:0.0380} caritvāna, daṇḍamolubbha dubbalā;
::

::gatha2
Vedhamānehi gattehi, tattheva nipatiṃ chamā;
::

::gathalast
Disvā {pb:T:0.0445} ādīnavaṃ kāye, atha cittaṃ vimucci me’’ti.
::

::centre
… Dhammā therī….
::

#### 18. Saṅghātherīgāthā

::hangnum
18\.
::

::gatha1
‘‘Hitvā {pb:V:0.0307} ghare pabbajitvā {note:pabbajitā (sī. aṭṭha.)}, hitvā puttaṃ pasuṃ piyaṃ;
::

::gatha2
Hitvā rāgañca dosañca, avijjañca virājiya;
::

::gathalast
Samūlaṃ taṇhamabbuyha, upasantāmhi nibbutā’’ti.
::

::centre
… Saṅghā therī….
::

::centre
Ekakanipāto niṭṭhito.
::

### 2. Dukanipāto

#### 1. Abhirūpanandātherīgāthā

::hangnum
19\.
::

::gatha1
{note:apa. therī 2.4.157 apadānepi} ‘‘Āturaṃ {pb:M:0.0381} asuciṃ pūtiṃ, passa nande samussayaṃ;
::

::gathalast
Asubhāya cittaṃ bhāvehi, ekaggaṃ susamāhitaṃ.
::

::hangnum
20\.
::

::gatha1
‘‘Animittañca bhāvehi, mānānusayamujjaha;
::

::gathalast
Tato mānābhisamayā, upasantā carissasī’’ti.
::

Itthaṃ sudaṃ bhagavā abhirūpanandaṃ sikkhamānaṃ imāhi gāthāhi abhiṇhaṃ ovadatīti {note:itthaṃ sudaṃ bhagavā abhirūpanandaṃ sikkhamānaṃ imāhi gāthāhi abhiṇhaṃ ovadatīti (ka.)}.

#### 2. Jentātherīgāthā

::hangnum
21\.
::

::gatha1
‘‘Ye ime satta bojjhaṅgā, maggā nibbānapattiyā;
::

::gathalast
Bhāvitā te mayā sabbe, yathā buddhena desitā.
::

::hangnum
22\.
::

::gatha1
‘‘Diṭṭho hi me so bhagavā, antimoyaṃ samussayo;
::

::gathalast
Vikkhīṇo jātisaṃsāro, natthi dāni punabbhavo’’ti.
::

Itthaṃ sudaṃ jentā therī gāthāyo abhāsitthāti.

#### 3. Sumaṅgalamātātherīgāthā

::hangnum
23\.
::

::gatha1
‘‘Sumuttikā {pb:T:0.0446}{pb:V:0.0308}{pb:P:0.0126} sumuttikā {note:sumuttike sumuttike (sī.), sumuttike sumuttikā (syā. ka.)}, sādhumuttikāmhi musalassa;
::

::gathalast
Ahiriko me chattakaṃ vāpi, ukkhalikā me deḍḍubhaṃ vāti.
::

::hangnum
24\.
::

::gatha1
‘‘Rāgañca ahaṃ dosañca, cicciṭi cicciṭīti vihanāmi;
::

::gathalast
Sā rukkhamūlamupagamma, aho sukhanti sukhato jhāyāmī’’ti.
::

::centre
… Sumaṅgalamātā therī {note:aññatarā therī bhikkhunī apaññātā (syā. ka.)}.
::

#### 4. Aḍḍhakāsitherīgāthā

::hangnum
25\.
::

::gatha1
‘‘Yāva kāsijanapado, suṅko me tatthako ahu;
::

::gathalast
Taṃ katvā negamo agghaṃ, aḍḍhenagghaṃ ṭhapesi maṃ.
::

::hangnum
26\.
::

::gatha1
‘‘Atha {pb:M:0.0382} nibbindahaṃ rūpe, nibbindañca virajjahaṃ;
::

::gatha2
Mā puna jātisaṃsāraṃ, sandhāveyyaṃ punappunaṃ;
::

::gathalast
Tisso vijjā sacchikatā, kataṃ buddhassa sāsana’’nti.
::

::centre
… Aḍḍhakāsi therī….
::

#### 5. Cittātherīgāthā

::hangnum
27\.
::

::gatha1
‘‘Kiñcāpi khomhi kisikā, gilānā bāḷhadubbalā;
::

::gathalast
Daṇḍamolubbha gacchāmi, pabbataṃ abhirūhiya.
::

::hangnum
28\.
::

::gatha1
‘‘Saṅghāṭiṃ nikkhipitvāna, pattakañca nikujjiya;
::

::gathalast
Sele khambhesimattānaṃ, tamokhandhaṃ padāliyā’’ti.
::

::centre
… Cittā therī….
::

#### 6. Mettikātherīgāthā

::hangnum
29\.
::

::gatha1
‘‘Kiñcāpi khomhi dukkhitā, dubbalā gatayobbanā;
::

::gathalast
Daṇḍamolubbha gacchāmi, pabbataṃ abhirūhiya.
::

::hangnum
30\.
::

::gatha1
‘‘Nikkhipitvāna {pb:V:0.0309} saṅghāṭiṃ, pattakañca nikujjiya;
::

::gatha2
Nisinnā camhi selamhi, atha cittaṃ vimucci me;
::

::gathalast
Tisso {pb:T:0.0447} vijjā anuppattā, kataṃ buddhassa sāsana’’nti.
::

::centre
… Mettikā therī….
::

#### 7. Mittātherīgāthā

::hangnum
31\.
::

::gatha1
‘‘Cātuddasiṃ pañcadasiṃ, yā ca pakkhassa aṭṭhamī;
::

::gathalast
Pāṭihāriyapakkhañca, aṭṭhaṅgasusamāgataṃ.
::

::hangnum
32\.
::

::gatha1
‘‘Uposathaṃ {pb:P:0.0127} upāgacchiṃ, devakāyābhinandinī;
::

::gatha2
Sājja ekena bhattena, muṇḍā saṅghāṭipārutā;
::

::gathalast
Devakāyaṃ na patthehaṃ, vineyya hadaye dara’’nti.
::

::centre
… Mittā therī….
::

#### 8. Abhayamātutherīgāthā

::hangnum
33\.
::

::gatha1
‘‘Uddhaṃ pādatalā amma, adho ve kesamatthakā;
::

::gathalast
Paccavekkhassumaṃ kāyaṃ, asuciṃ pūtigandhikaṃ.
::

::hangnum
34\.
::

::gatha1
‘‘Evaṃ {pb:M:0.0383} viharamānāya, sabbo rāgo samūhato;
::

::gathalast
Pariḷāho samucchinno, sītibhūtāmhi nibbutā’’ti.
::

::centre
… Abhayamātu therī….
::

#### 9. Abhayātherīgāthā

::hangnum
35\.
::

::gatha1
‘‘Abhaye bhiduro kāyo, yattha satā puthujjanā;
::

::gathalast
Nikkhipissāmimaṃ dehaṃ, sampajānā satīmatī.
::

::hangnum
36\.
::

::gatha1
‘‘Bahūhi dukkhadhammehi, appamādaratāya me;
::

::gathalast
Taṇhakkhayo anuppatto, kataṃ buddhassa sāsana’’nti.
::

::centre
… Abhayā therī….
::

#### 10. Sāmātherīgāthā

::hangnum
37\.
::

::gatha1
‘‘Catukkhattuṃ {pb:T:0.0448}{pb:V:0.0310} pañcakkhattuṃ, vihārā upanikkhamiṃ;
::

::gatha2
Aladdhā cetaso santiṃ, citte avasavattinī;
::

::gathalast
Tassā me aṭṭhamī ratti, yato taṇhā samūhatā.
::

::hangnum
38\.
::

::gatha1
‘‘Bahūhi dukkhadhammehi, appamādaratāya me;
::

::gathalast
Taṇhakkhayo anuppatto, kataṃ buddhassa sāsana’’nti.
::

::centre
… Sāmā therī….
::

::centre
Dukanipāto niṭṭhito.
::

### 3. Tikanipāto

#### 1. Aparāsāmātherīgāthā

::hangnum
39\.
::

::gatha1
‘‘Paṇṇavīsativassāni{pb:M:0.0384}, yato pabbajitāya me;
::

::gathalast
Nābhijānāmi cittassa, samaṃ laddhaṃ kudācanaṃ.
::

::hangnum
40\.
::

::gatha1
‘‘Aladdhā cetaso santiṃ, citte avasavattinī;
::

::gathalast
Tato saṃvegamāpādiṃ, saritvā jinasāsanaṃ.
::

::hangnum
41\.
::

::gatha1
‘‘Bahūhi dukkhadhammehi, appamādaratāya me;
::

::gatha2
Taṇhakkhayo anuppatto, kataṃ buddhassa sāsanaṃ;
::

::gathalast
Ajja {pb:P:0.0128} me sattamī ratti, yato taṇhā visositā’’ti.
::

::centre
… Aparā sāmā therī….
::

#### 2. Uttamātherīgāthā

::hangnum
42\.
::

::gatha1
‘‘Catukkhattuṃ {pb:T:0.0449} pañcakkhattuṃ, vihārā upanikkhamiṃ;
::

::gathalast
Aladdhā cetaso santiṃ, citte avasavattinī.
::

::hangnum
43\.
::

::gatha1
‘‘Sā {pb:V:0.0311} bhikkhuniṃ upagacchiṃ, yā me saddhāyikā ahu;
::

::gathalast
Sā me dhammamadesesi, khandhāyatanadhātuyo.
::

::hangnum
44\.
::

::gatha1
‘‘Tassā dhammaṃ suṇitvāna, yathā maṃ anusāsi sā;
::

::gatha2
Sattāhaṃ ekapallaṅkena, nisīdiṃ pītisukhasamappitā {note:nisīdiṃ sukhasamappitā (sī.)};
::

::gathalast
Aṭṭhamiyā pāde pasāresiṃ, tamokhandhaṃ padāliyā’’ti.
::

::centre
… Uttamā therī….
::

#### 3. Aparāuttamātherīgāthā

::hangnum
45\.
::

::gatha1
‘‘Ye ime satta bojjhaṅgā, maggā nibbānapattiyā;
::

::gathalast
Bhāvitā te mayā sabbe, yathā buddhena desitā.
::

::hangnum
46\.
::

::gatha1
‘‘Suññatassānimittassa, lābhinīhaṃ yadicchakaṃ;
::

::gathalast
Orasā dhītā buddhassa, nibbānābhiratā sadā.
::

::hangnum
47\.
::

::gatha1
‘‘Sabbe {pb:M:0.0385} kāmā samucchinnā, ye dibbā ye ca mānusā;
::

::gathalast
Vikkhīṇo jātisaṃsāro, natthi dāni punabbhavo’’ti.
::

::centre
… Aparā uttamā therī….
::

#### 4. Dantikātherīgāthā

::hangnum
48\.
::

::gatha1
‘‘Divāvihārā nikkhamma, gijjhakūṭamhi pabbate;
::

::gathalast
Nāgaṃ ogāhamuttiṇṇaṃ, nadītīramhi addasaṃ.
::

::hangnum
49\.
::

::gatha1
‘‘Puriso aṅkusamādāya, ‘dehi pāda’nti yācati;
::

::gathalast
Nāgo pasārayī pādaṃ, puriso nāgamāruhi.
::

::hangnum
50\.
::

::gatha1
‘‘Disvā {pb:T:0.0450} adantaṃ damitaṃ, manussānaṃ vasaṃ gataṃ;
::

::gathalast
Tato cittaṃ samādhesiṃ, khalu tāya vanaṃ gatā’’ti.
::

::centre
… Dantikā therī….
::

#### 5. Ubbiritherīgāthā

::hangnum
51\.
::

::gatha1
‘‘Amma jīvāti vanamhi kandasi, attānaṃ adhigaccha ubbiri;
::

::gatha2
Cullāsītisahassāni {note:cūḷāsītisahassāni (sī.)}, sabbā jīvasanāmikā;
::

::gathalast
Etamhāḷāhane daḍḍhā, tāsaṃ kamanusocasi.
::

::hangnum
52\.
::

::gatha1
‘‘Abbahī {pb:V:0.0312}{pb:P:0.0129} {note:abbutī (syā.), abbuḷhaṃ (ka.)} vata me sallaṃ, duddasaṃ hadayassitaṃ {note:hadayanissitaṃ (sī. syā.)};
::

::gathalast
Yaṃ me sokaparetāya, dhītusokaṃ byapānudi.
::

::hangnum
53\.
::

::gatha1
‘‘Sājja abbūḷhasallāhaṃ, nicchātā parinibbutā;
::

::gathalast
Buddhaṃ dhammañca saṅghañca, upemi saraṇaṃ muni’’nti.
::

::centre
… Ubbirī therī….
::

#### 6. Sukkātherīgāthā

::hangnum
54\.
::

::gatha1
‘‘Kiṃme katā rājagahe manussā, madhuṃ pītāva {note:madhupītāva (sī.)} acchare;
::

::gathalast
Ye sukkaṃ na upāsanti, desentiṃ buddhasāsanaṃ.
::

::hangnum
55\.
::

::gatha1
‘‘Tañca appaṭivānīyaṃ, asecanakamojavaṃ;
::

::gathalast
Pivanti maññe sappaññā, valāhakamivaddhagū.
::

::hangnum
56\.
::

::gatha1
‘‘Sukkā {pb:M:0.0386} sukkehi dhammehi, vītarāgā samāhitā;
::

::gathalast
Dhāreti antimaṃ dehaṃ, jetvā māraṃ savāhana’’nti.
::

::centre
… Sukkā therī….
::

#### 7. Selātherīgāthā

::hangnum
57\.
::

::gatha1
‘‘Natthi nissaraṇaṃ loke, kiṃ vivekena kāhasi;
::

::gathalast
Bhuñjāhi {pb:T:0.0451} kāmaratiyo, māhu pacchānutāpinī’’.
::

::hangnum
58\.
::

::gatha1
‘‘Sattisūlūpamā kāmā, khandhāsaṃ adhikuṭṭanā;
::

::gathalast
Yaṃ tvaṃ ‘kāmaratiṃ’ brūsi, ‘aratī’ dāni sā mama.
::

::hangnum
59\.
::

::gatha1
‘‘Sabbattha vihatā nandī {note:nandi (sī. syā.)}, tamokhandho padālito;
::

::gathalast
Evaṃ jānāhi pāpima, nihato tvamasi antakā’’ti.
::

::centre
… Selā therī….
::

#### 8. Somātherīgāthā

::hangnum
60\.
::

::gatha1
‘‘Yaṃ taṃ isīhi pattabbaṃ, ṭhānaṃ durabhisambhavaṃ;
::

::gathalast
Na taṃ dvaṅgulapaññāya, sakkā pappotumitthiyā’’.
::

::hangnum
61\.
::

::gatha1
‘‘Itthibhāvo no kiṃ kayirā, cittamhi susamāhite;
::

::gathalast
Ñāṇamhi vattamānamhi, sammā dhammaṃ vipassato.
::

::hangnum
62\.
::

::gatha1
‘‘Sabbattha {pb:V:0.0313}{pb:P:0.0130} vihatā nandī, tamokhandho padālito;
::

::gathalast
Evaṃ jānāhi pāpima, nihato tvamasi antakā’’ti.
::

::centre
… Somā therī….
::

::centre
Tikanipāto niṭṭhito.
::

### 4. Catukkanipāto

#### 1. Bhaddākāpilānītherīgāthā

::hangnum
63\.
::

::gatha1
‘‘Putto {pb:M:0.0387} buddhassa dāyādo, kassapo susamāhito;
::

::gathalast
Pubbenivāsaṃ yovedi, saggāpāyañca passati.
::

::hangnum
64\.
::

::gatha1
‘‘Atho {pb:T:0.0452} jātikkhayaṃ patto, abhiññāvosito muni;
::

::gathalast
Etāhi tīhi vijjāhi, tevijjo hoti brāhmaṇo.
::

::hangnum
65\.
::

::gatha1
‘‘Tatheva bhaddā kāpilānī, tevijjā maccuhāyinī;
::

::gathalast
Dhāreti antimaṃ dehaṃ, jetvā māraṃ savāhanaṃ.
::

::hangnum
66\.
::

::gatha1
‘‘Disvā ādīnavaṃ loke, ubho pabbajitā mayaṃ;
::

::gathalast
Tyamha khīṇāsavā dantā, sītibhūtamha nibbutā’’ti.
::

::centre
… Bhaddā kāpilānī therī….
::

::centre
Catukkanipāto niṭṭhito.
::

### 5. Pañcakanipāto

#### 1. Aññatarātherīgāthā

::hangnum
67\.
::

::gatha1
‘‘Paṇṇavīsativassāni{pb:M:0.0388}{pb:V:0.0314}, yato pabbajitā ahaṃ;
::

::gathalast
Nāccharāsaṅghātamattampi, cittassūpasamajjhagaṃ.
::

::hangnum
68\.
::

::gatha1
‘‘Aladdhā cetaso santiṃ, kāmarāgenavassutā;
::

::gathalast
Bāhā paggayha kandantī, vihāraṃ pāvisiṃ ahaṃ.
::

::hangnum
69\.
::

::gatha1
‘‘Sā bhikkhuniṃ upāgacchiṃ, yā me saddhāyikā ahu;
::

::gathalast
Sā me dhammamadesesi, khandhāyatanadhātuyo.
::

::hangnum
70\.
::

::gatha1
‘‘Tassā dhammaṃ suṇitvāna, ekamante upāvisiṃ;
::

::gathalast
Pubbenivāsaṃ jānāmi, dibbacakkhu visodhitaṃ.
::

::hangnum
71\.
::

::gatha1
‘‘Cetopariccañāṇañca {pb:T:0.0453}{pb:P:0.0131} {note:cetopariyañāṇañca (ka.)}, sotadhātu visodhitā;
::

::gatha2
Iddhīpi me sacchikatā, patto me āsavakkhayo;
::

::gathalast
Chaḷabhiññā {note:cha mebhiññā (syā. ka.)} sacchikatā, kataṃ buddhassa sāsana’’nti.
::

::centre
… Aññatarā therī ….
::

#### 2. Vimalātherīgāthā

::hangnum
72\.
::

::gatha1
‘‘Mattā vaṇṇena rūpena, sobhaggena yasena ca;
::

::gathalast
Yobbanena cupatthaddhā, aññāsamatimaññihaṃ.
::

::hangnum
73\.
::

::gatha1
‘‘Vibhūsetvā imaṃ kāyaṃ, sucittaṃ bālalāpanaṃ;
::

::gathalast
Aṭṭhāsiṃ vesidvāramhi, luddo pāsamivoḍḍiya.
::

::hangnum
74\.
::

::gatha1
‘‘Pilandhanaṃ vidaṃsentī, guyhaṃ pakāsikaṃ bahuṃ;
::

::gathalast
Akāsiṃ vividhaṃ māyaṃ, ujjagghantī bahuṃ janaṃ.
::

::hangnum
75\.
::

::gatha1
‘‘Sājja piṇḍaṃ caritvāna, muṇḍā saṅghāṭipārutā;
::

::gathalast
Nisinnā rukkhamūlamhi, avitakkassa lābhinī.
::

::hangnum
76\.
::

::gatha1
‘‘Sabbe yogā samucchinnā, ye dibbā ye ca mānusā;
::

::gathalast
Khepetvā āsave sabbe, sītibhūtāmhi nibbutā’’ti.
::

::centre
… Vimalā purāṇagaṇikā therī….
::

#### 3. Sīhātherīgāthā

::hangnum
77\.
::

::gatha1
‘‘Ayoniso {pb:M:0.0389}{pb:V:0.0315} manasikārā, kāmarāgena aṭṭitā;
::

::gathalast
Ahosiṃ uddhatā pubbe, citte avasavattinī.
::

::hangnum
78\.
::

::gatha1
‘‘Pariyuṭṭhitā klesehi, subhasaññānuvattinī;
::

::gathalast
Samaṃ cittassa na labhiṃ, rāgacittavasānugā.
::

::hangnum
79\.
::

::gatha1
‘‘Kisā {pb:T:0.0454} paṇḍu vivaṇṇā ca, satta vassāni cārihaṃ;
::

::gathalast
Nāhaṃ divā vā rattiṃ vā, sukhaṃ vindiṃ sudukkhitā.
::

::hangnum
80\.
::

::gatha1
‘‘Tato rajjuṃ gahetvāna, pāvisiṃ vanamantaraṃ;
::

::gathalast
Varaṃ me idha ubbandhaṃ, yañca hīnaṃ punācare.
::

::hangnum
81\.
::

::gatha1
‘‘Daḷhapāsaṃ {note:daḷhaṃ pāsaṃ (sī.)} karitvāna, rukkhasākhāya bandhiya;
::

::gathalast
Pakkhipiṃ {pb:P:0.0132} pāsaṃ gīvāyaṃ, atha cittaṃ vimucci me’’ti.
::

::centre
… Sīhā therī….
::

#### 4. Sundarīnandātherīgāthā

::hangnum
82\.
::

::gatha1
‘‘Āturaṃ asuciṃ pūtiṃ, passa nande samussayaṃ;
::

::gathalast
Asubhāya cittaṃ bhāvehi, ekaggaṃ susamāhitaṃ.
::

::hangnum
83\.
::

::gatha1
‘‘Yathā idaṃ tathā etaṃ, yathā etaṃ tathā idaṃ;
::

::gathalast
Duggandhaṃ pūtikaṃ vāti, bālānaṃ abhinanditaṃ.
::

::hangnum
84\.
::

::gatha1
‘‘Evametaṃ avekkhantī, rattindivamatanditā;
::

::gathalast
Tato sakāya paññāya, abhinibbijjha {note:abhinibbijja (sī. syā.)} dakkhisaṃ.
::

::hangnum
85\.
::

::gatha1
‘‘Tassā me appamattāya, vicinantiyā yoniso;
::

::gathalast
Yathābhūtaṃ ayaṃ kāyo, diṭṭho santarabāhiro.
::

::hangnum
86\.
::

::gatha1
‘‘Atha nibbindahaṃ kāye, ajjhattañca virajjahaṃ;
::

::gathalast
Appamattā visaṃyuttā, upasantāmhi nibbutā’’ti.
::

::centre
… Sundarīnandā therī….
::

#### 5. Nanduttarātherīgāthā

::hangnum
87\.
::

::gatha1
‘‘Aggiṃ {pb:V:0.0316} candañca sūriyañca, devatā ca namassihaṃ;
::

::gathalast
Nadītitthāni gantvāna, udakaṃ oruhāmihaṃ.
::

::hangnum
88\.
::

::gatha1
‘‘Bahūvatasamādānā{pb:M:0.0390}{pb:T:0.0455}, aḍḍhaṃ sīsassa olikhiṃ;
::

::gathalast
Chamāya seyyaṃ kappemi, rattiṃ bhattaṃ na bhuñjahaṃ.
::

::hangnum
89\.
::

::gatha1
‘‘Vibhūsāmaṇḍanaratā, nhāpanucchādanehi ca;
::

::gathalast
Upakāsiṃ imaṃ kāyaṃ, kāmarāgena aṭṭitā.
::

::hangnum
90\.
::

::gatha1
‘‘Tato saddhaṃ labhitvāna, pabbajiṃ anagāriyaṃ;
::

::gathalast
Disvā kāyaṃ yathābhūtaṃ, kāmarāgo samūhato.
::

::hangnum
91\.
::

::gatha1
‘‘Sabbe bhavā samucchinnā, icchā ca patthanāpi ca;
::

::gathalast
Sabbayogavisaṃyuttā, santiṃ pāpuṇi cetaso’’ti.
::

::centre
… Nanduttarā therī….
::

#### 6. Mittākāḷītherīgāthā

::hangnum
92\.
::

::gatha1
‘‘Saddhāya pabbajitvāna, agārasmānagāriyaṃ;
::

::gathalast
Vicariṃhaṃ tena tena, lābhasakkāraussukā.
::

::hangnum
93\.
::

::gatha1
‘‘Riñcitvā {pb:P:0.0133} paramaṃ atthaṃ, hīnamatthaṃ asevihaṃ;
::

::gathalast
Kilesānaṃ vasaṃ gantvā, sāmaññatthaṃ na bujjhihaṃ.
::

::hangnum
94\.
::

::gatha1
‘‘Tassā me ahu saṃvego, nisinnāya vihārake;
::

::gathalast
Ummaggapaṭipannāmhi, taṇhāya vasamāgatā.
::

::hangnum
95\.
::

::gatha1
‘‘Appakaṃ jīvitaṃ mayhaṃ, jarā byādhi ca maddati;
::

::gathalast
Purāyaṃ bhijjati {note:jarāya bhijjate (sī.)} kāyo, na me kālo pamajjituṃ.
::

::hangnum
96\.
::

::gatha1
‘‘Yathābhūtamavekkhantī, khandhānaṃ udayabbayaṃ;
::

::gathalast
Vimuttacittā uṭṭhāsiṃ, kataṃ buddhassa sāsana’’nti.
::

::centre
… Mittā kāḷī therī….
::

#### 7. Sakulātherīgāthā

::hangnum
97\.
::

::gatha1
‘‘Agārasmiṃ {pb:T:0.0456}{pb:V:0.0317} vasantīhaṃ, dhammaṃ sutvāna bhikkhuno;
::

::gathalast
Addasaṃ virajaṃ dhammaṃ, nibbānaṃ padamaccutaṃ.
::

::hangnum
98\.
::

::gatha1
‘‘Sāhaṃ puttaṃ dhītarañca, dhanadhaññañca chaḍḍiya;
::

::gathalast
Kese chedāpayitvāna, pabbajiṃ anagāriyaṃ.
::

::hangnum
99\.
::

::gatha1
‘‘Sikkhamānā {pb:M:0.0391} ahaṃ santī, bhāventī maggamañjasaṃ;
::

::gathalast
Pahāsiṃ rāgadosañca, tadekaṭṭhe ca āsave.
::

::hangnum
100\.
::

::gatha1
‘‘Bhikkhunī upasampajja, pubbajātimanussariṃ;
::

::gathalast
Dibbacakkhu visodhitaṃ {note:visodhitaṃ dibbacakkhu (sī.)}, vimalaṃ sādhubhāvitaṃ.
::

::hangnum
101\.
::

::gatha1
‘‘Saṅkhāre parato disvā, hetujāte palokite {note:palokine (ka.)};
::

::gathalast
Pahāsiṃ āsave sabbe, sītibhūtāmhi nibbutā’’ti.
::

::centre
… Sakulā therī….
::

#### 8. Soṇātherīgāthā

::hangnum
102\.
::

::gatha1
‘‘Dasa putte vijāyitvā, asmiṃ rūpasamussaye;
::

::gathalast
Tatohaṃ dubbalā jiṇṇā, bhikkhuniṃ upasaṅkamiṃ.
::

::hangnum
103\.
::

::gatha1
‘‘Sā me dhammamadesesi, khandhāyatanadhātuyo;
::

::gathalast
Tassā dhammaṃ suṇitvāna, kese chetvāna pabbajiṃ.
::

::hangnum
104\.
::

::gatha1
‘‘Tassā me sikkhamānāya, dibbacakkhu visodhitaṃ;
::

::gathalast
Pubbenivāsaṃ jānāmi, yattha me vusitaṃ pure.
::

::hangnum
105\.
::

::gatha1
‘‘Animittañca {pb:P:0.0134} bhāvemi, ekaggā susamāhitā;
::

::gathalast
Anantarāvimokkhāsiṃ, anupādāya nibbutā.
::

::hangnum
106\.
::

::gatha1
‘‘Pañcakkhandhā pariññātā, tiṭṭhanti chinnamūlakā;
::

::gathalast
Dhi {pb:T:0.0457} tavatthu jare jamme, natthi dāni punabbhavo’’ti.
::

::centre
… Soṇā therī….
::

#### 9. Bhaddākuṇḍalakesātherīgāthā

::hangnum
107\.
::

::gatha1
‘‘Lūnakesī {pb:V:0.0318} paṅkadharī, ekasāṭī pure cariṃ;
::

::gathalast
Avajje vajjamatinī, vajje cāvajjadassinī.
::

::hangnum
108\.
::

::gatha1
‘‘Divāvihārā nikkhamma, gijjhakūṭamhi pabbate;
::

::gathalast
Addasaṃ virajaṃ buddhaṃ, bhikkhusaṅghapurakkhataṃ.
::

::hangnum
109\.
::

::gatha1
‘‘Nihacca jāṇuṃ vanditvā, sammukhā añjaliṃ akaṃ;
::

::gathalast
‘Ehi bhadde’ti maṃ avaca, sā me āsūpasampadā.
::

::hangnum
110\.
::

::gatha1
‘‘Ciṇṇā {pb:M:0.0392} aṅgā ca magadhā, vajjī kāsī ca kosalā;
::

::gathalast
Anaṇā paṇṇāsavassāni, raṭṭhapiṇḍaṃ abhuñjahaṃ.
::

::hangnum
111\.
::

::gatha1
‘‘Puññaṃ vata pasavi bahuṃ, sappañño vatāyaṃ upāsako;
::

::gathalast
Yo bhaddāya cīvaraṃ adāsi, vippamuttāya sabbaganthehī’’ti.
::

::centre
… Bhaddā kuṇḍalakesā therī….
::

#### 10. Paṭācārātherīgāthā

::hangnum
112\.
::

::gatha1
‘‘Naṅgalehi kasaṃ khettaṃ, bījāni pavapaṃ chamā;
::

::gathalast
Puttadārāni posentā, dhanaṃ vindanti māṇavā.
::

::hangnum
113\.
::

::gatha1
‘‘Kimahaṃ sīlasampannā, satthusāsanakārikā;
::

::gathalast
Nibbānaṃ nādhigacchāmi, akusītā anuddhatā.
::

::hangnum
114\.
::

::gatha1
‘‘Pāde pakkhālayitvāna, udakesu karomahaṃ;
::

::gathalast
Pādodakañca {pb:T:0.0458} disvāna, thalato ninnamāgataṃ.
::

::hangnum
115\.
::

::gatha1
‘‘Tato cittaṃ samādhesiṃ, assaṃ bhadraṃvajāniyaṃ;
::

::gatha2
Tato {pb:P:0.0135} dīpaṃ gahetvāna, vihāraṃ pāvisiṃ ahaṃ;
::

::gathalast
Seyyaṃ olokayitvāna, mañcakamhi upāvisiṃ.
::

::hangnum
116\.
::

::gatha1
‘‘Tato sūciṃ gahetvāna, vaṭṭiṃ okassayāmahaṃ;
::

::gathalast
Padīpasseva nibbānaṃ, vimokkho ahu cetaso’’ti.
::

::centre
… Paṭācārā therī….
::

#### 11. Tiṃsamattātherīgāthā

::hangnum
117\.
::

::gatha1
‘‘‘Musalāni {pb:V:0.0319} gahetvāna, dhaññaṃ koṭṭenti māṇavā {note:mānavā (sī.)};
::

::gathalast
Puttadārāni posentā, dhanaṃ vindanti māṇavā.
::

::hangnum
118\.
::

::gatha1
‘‘‘Karotha buddhasāsanaṃ, yaṃ katvā nānutappati;
::

::gatha2
Khippaṃ pādāni dhovitvā, ekamante nisīdatha;
::

::gathalast
Cetosamathamanuyuttā, karotha buddhasāsanaṃ’.
::

::hangnum
119\.
::

::gatha1
‘‘Tassā tā {note:taṃ (sī.)} vacanaṃ sutvā, paṭācārāya sāsanaṃ;
::

::gatha2
Pāde pakkhālayitvāna, ekamantaṃ upāvisuṃ;
::

::gathalast
Cetosamathamanuyuttā, akaṃsu buddhasāsanaṃ.
::

::hangnum
120\.
::

::gatha1
‘‘Rattiyā {pb:M:0.0393} purime yāme, pubbajātimanussaruṃ;
::

::gatha2
Rattiyā majjhime yāme, dibbacakkhuṃ visodhayuṃ;
::

::gathalast
Rattiyā pacchime yāme, tamokhandhaṃ padālayuṃ.
::

::hangnum
121\.
::

::gatha1
‘‘Uṭṭhāya pāde vandiṃsu, ‘katā te anusāsanī;
::

::gatha2
Indaṃva {pb:T:0.0459} devā tidasā, saṅgāme aparājitaṃ;
::

::gathalast
Purakkhatvā vihassāma {note:viharāma (sī.), viharissāma (syā.)}, tevijjāmha anāsavā’’’ti.
::

Itthaṃ sudaṃ tiṃsamattā therī bhikkhuniyo paṭācārāya santike aññaṃ byākariṃsūti.

#### 12. Candātherīgāthā

::hangnum
122\.
::

::gatha1
‘‘Duggatāhaṃ pure āsiṃ, vidhavā ca aputtikā;
::

::gathalast
Vinā mittehi ñātīhi, bhattacoḷassa nādhigaṃ.
::

::hangnum
123\.
::

::gatha1
‘‘Pattaṃ daṇḍañca gaṇhitvā, bhikkhamānā kulā kulaṃ;
::

::gathalast
Sītuṇhena ca ḍayhantī, satta vassāni cārihaṃ.
::

::hangnum
124\.
::

::gatha1
‘‘Bhikkhuniṃ puna disvāna, annapānassa lābhiniṃ;
::

::gathalast
Upasaṅkamma avocaṃ {note:avociṃ (ka.)}, ‘pabbajjaṃ anagāriyaṃ’.
::

::hangnum
125\.
::

::gatha1
‘‘Sā {pb:P:0.0136} ca maṃ anukampāya, pabbājesi paṭācārā;
::

::gathalast
Tato maṃ ovaditvāna, paramatthe niyojayi.
::

::hangnum
126\.
::

::gatha1
‘‘Tassāhaṃ {pb:V:0.0320} vacanaṃ sutvā, akāsiṃ anusāsaniṃ;
::

::gathalast
Amogho ayyāyovādo, tevijjāmhi anāsavā’’ti.
::

::centre
… Candā therī….
::

::centre
Pañcakanipāto niṭṭhito.
::

### 6. Chakkanipāto

#### 1. Pañcasatamattātherīgāthā

::hangnum
127\.
::

::gatha1
‘‘Yassa {pb:M:0.0394} maggaṃ na jānāsi, āgatassa gatassa vā;
::

::gathalast
Taṃ {pb:T:0.0460} kuto cāgataṃ sattaṃ {note:santaṃ (sī.), puttaṃ (syā.)}, ‘mama putto’ti rodasi.
::

::hangnum
128\.
::

::gatha1
‘‘Maggañca khossa {note:kho’tha (syā. ka.)} jānāsi, āgatassa gatassa vā;
::

::gathalast
Na naṃ samanusocesi, evaṃdhammā hi pāṇino.
::

::hangnum
129\.
::

::gatha1
‘‘Ayācito tatāgacchi, nānuññāto {note:ananuññāto (sī. syā.)} ito gato;
::

::gatha2
Kutoci nūna āgantvā, vasitvā katipāhakaṃ;
::

::gathalast
Itopi aññena gato, tatopaññena gacchati.
::

::hangnum
130\.
::

::gatha1
‘‘Peto manussarūpena, saṃsaranto gamissati;
::

::gathalast
Yathāgato tathā gato, kā tattha paridevanā’’.
::

::hangnum
131\.
::

::gatha1
‘‘Abbahī {note:abbuyhaṃ (syā.)} vata me sallaṃ, duddasaṃ hadayassitaṃ;
::

::gathalast
Yā me sokaparetāya, puttasokaṃ byapānudi.
::

::hangnum
132\.
::

::gatha1
‘‘Sājja abbūḷhasallāhaṃ, nicchātā parinibbutā;
::

::gathalast
Buddhaṃ dhammañca saṅghañca, upemi saraṇaṃ muniṃ’’.
::

Itthaṃ sudaṃ pañcasatamattā therī bhikkhuniyo…pe….

#### 2. Vāseṭṭhītherīgāthā

::hangnum
133\.
::

::gatha1
‘‘Puttasokenahaṃ aṭṭā, khittacittā visaññinī;
::

::gathalast
Naggā pakiṇṇakesī ca, tena tena vicārihaṃ.
::

::hangnum
134\.
::

::gatha1
‘‘Vīthi {note:vasiṃ (sī.)} saṅkārakūṭesu, susāne rathiyāsu ca;
::

::gathalast
Acariṃ tīṇi vassāni, khuppipāsāsamappitā.
::

::hangnum
135\.
::

::gatha1
‘‘Athaddasāsiṃ {pb:V:0.0321}{pb:P:0.0137} sugataṃ, nagaraṃ mithilaṃ pati {note:gataṃ (ka.)};
::

::gathalast
Adantānaṃ dametāraṃ, sambuddhamakutobhayaṃ.
::

::hangnum
136\.
::

::gatha1
‘‘Sacittaṃ {pb:T:0.0461} paṭiladdhāna, vanditvāna upāvisiṃ;
::

::gathalast
So me dhammamadesesi, anukampāya gotamo.
::

::hangnum
137\.
::

::gatha1
‘‘Tassa {pb:M:0.0395} dhammaṃ suṇitvāna, pabbajiṃ anagāriyaṃ;
::

::gathalast
Yuñjantī satthuvacane, sacchākāsiṃ padaṃ sivaṃ.
::

::hangnum
138\.
::

::gatha1
‘‘Sabbe sokā samucchinnā, pahīnā etadantikā;
::

::gathalast
Pariññātā hi me vatthū, yato sokāna sambhavo’’ti.
::

::centre
… Vāseṭṭhī therī….
::

#### 3. Khemātherīgāthā

::hangnum
139\.
::

::gatha1
‘‘Daharā tvaṃ rūpavatī, ahampi daharo yuvā;
::

::gathalast
Pañcaṅgikena turiyena {note:tūrena (ka.)}, ehi kheme ramāmase’’.
::

::hangnum
140\.
::

::gatha1
‘‘Iminā pūtikāyena, āturena pabhaṅgunā;
::

::gathalast
Aṭṭiyāmi harāyāmi, kāmataṇhā samūhatā.
::

::hangnum
141\.
::

::gatha1
‘‘Sattisūlūpamā kāmā, khandhāsaṃ adhikuṭṭanā;
::

::gathalast
Yaṃ ‘tvaṃ kāmaratiṃ’ brūsi, ‘aratī’ dāni sā mama.
::

::hangnum
142\.
::

::gatha1
‘‘Sabbattha vihatā nandī, tamokhandho padālito;
::

::gathalast
Evaṃ jānāhi pāpima, nihato tvamasi antaka.
::

::hangnum
143\.
::

::gatha1
‘‘Nakkhattāni namassantā, aggiṃ paricaraṃ vane;
::

::gathalast
Yathābhuccamajānantā, bālā suddhimamaññatha.
::

::hangnum
144\.
::

::gatha1
‘‘Ahañca kho namassantī, sambuddhaṃ purisuttamaṃ;
::

::gathalast
Pamuttā {note:parimuttā (sī. syā.)} sabbadukkhehi, satthusāsanakārikā’’ti.
::

::centre
… Khemā therī….
::

#### 4. Sujātātherīgāthā

::hangnum
145\.
::

::gatha1
‘‘Alaṅkatā {pb:T:0.0462} suvasanā, mālinī candanokkhitā;
::

::gathalast
Sabbābharaṇasañchannā, dāsīgaṇapurakkhatā.
::

::hangnum
146\.
::

::gatha1
‘‘Annaṃ {pb:V:0.0322} pānañca ādāya, khajjaṃ bhojjaṃ anappakaṃ;
::

::gathalast
Gehato nikkhamitvāna, uyyānamabhihārayiṃ.
::

::hangnum
147\.
::

::gatha1
‘‘Tattha {pb:P:0.0138} ramitvā kīḷitvā, āgacchantī sakaṃ gharaṃ;
::

::gathalast
Vihāraṃ daṭṭhuṃ pāvisiṃ, sākete añjanaṃ vanaṃ.
::

::hangnum
148\.
::

::gatha1
‘‘Disvāna {pb:M:0.0396} lokapajjotaṃ, vanditvāna upāvisiṃ;
::

::gathalast
So me dhammamadesesi, anukampāya cakkhumā.
::

::hangnum
149\.
::

::gatha1
‘‘Sutvā ca kho mahesissa, saccaṃ sampaṭivijjhahaṃ;
::

::gathalast
Tattheva virajaṃ dhammaṃ, phusayiṃ amataṃ padaṃ.
::

::hangnum
150\.
::

::gatha1
‘‘Tato viññātasaddhammā, pabbajiṃ anagāriyaṃ;
::

::gathalast
Tisso vijjā anuppattā, amoghaṃ buddhasāsana’’nti.
::

::centre
… Sujātā therī….
::

#### 5. Anopamātherīgāthā

::hangnum
151\.
::

::gatha1
‘‘Ucce kule ahaṃ jātā, bahuvitte mahaddhane;
::

::gathalast
Vaṇṇarūpena sampannā, dhītā majjhassa {note:meghassa (sī.), meghissa (syā.)} atrajā.
::

::hangnum
152\.
::

::gatha1
‘‘Patthitā rājaputtehi, seṭṭhiputtehi gijjhitā {note:seṭṭhiputtehi bhijjhitā (sī.)};
::

::gathalast
Pitu me pesayī dūtaṃ, detha mayhaṃ anopamaṃ.
::

::hangnum
153\.
::

::gatha1
‘‘Yattakaṃ tulitā esā, tuyhaṃ dhītā anopamā;
::

::gathalast
Tato aṭṭhaguṇaṃ dassaṃ, hiraññaṃ ratanāni ca.
::

::hangnum
154\.
::

::gatha1
‘‘Sāhaṃ {pb:T:0.0463} disvāna sambuddhaṃ, lokajeṭṭhaṃ anuttaraṃ;
::

::gathalast
Tassa pādāni vanditvā, ekamantaṃ upāvisiṃ.
::

::hangnum
155\.
::

::gatha1
‘‘So me dhammamadesesi, anukampāya gotamo;
::

::gathalast
Nisinnā āsane tasmiṃ, phusayiṃ tatiyaṃ phalaṃ.
::

::hangnum
156\.
::

::gatha1
‘‘Tato kesāni chetvāna, pabbajiṃ anagāriyaṃ;
::

::gathalast
Ajja me sattamī ratti, yato taṇhā visositā’’ti.
::

::centre
… Anopamā therī….
::

#### 6. Mahāpajāpatigotamītherīgāthā

::hangnum
157\.
::

::gatha1
‘‘Buddha {pb:V:0.0323} vīra namo tyatthu, sabbasattānamuttama;
::

::gathalast
Yo maṃ dukkhā pamocesi, aññañca bahukaṃ janaṃ.
::

::hangnum
158\.
::

::gatha1
‘‘Sabbadukkhaṃ pariññātaṃ, hetutaṇhā visositā;
::

::gathalast
Bhāvito aṭṭhaṅgiko {note:ariyaṭṭhaṅgiko (sī. ka.), bhāvitaṭṭhaṅgiko (syā.)} maggo, nirodho phusito mayā.
::

::hangnum
159\.
::

::gatha1
‘‘Mātā {pb:M:0.0397}{pb:P:0.0139} putto pitā bhātā, ayyakā ca pure ahuṃ;
::

::gathalast
Yathābhuccamajānantī, saṃsariṃhaṃ anibbisaṃ.
::

::hangnum
160\.
::

::gatha1
‘‘Diṭṭho hi me so bhagavā, antimoyaṃ samussayo;
::

::gathalast
Vikkhīṇo jātisaṃsāro, natthi dāni punabbhavo.
::

::hangnum
161\.
::

::gatha1
‘‘Āraddhavīriye pahitatte, niccaṃ daḷhaparakkame;
::

::gathalast
Samagge sāvake passe, esā buddhāna vandanā.
::

::hangnum
162\.
::

::gatha1
‘‘Bahūnaṃ {note:bahunnaṃ (sī. syā.)} vata atthāya, māyā janayi gotamaṃ;
::

::gathalast
Byādhimaraṇatunnānaṃ, dukkhakkhandhaṃ byapānudī’’ti.
::

::centre
… Mahāpajāpatigotamī therī….
::

#### 7. Guttātherīgāthā

::hangnum
163\.
::

::gatha1
‘‘Gutte {pb:T:0.0464} yadatthaṃ pabbajjā, hitvā puttaṃ vasuṃ piyaṃ;
::

::gathalast
Tameva anubrūhehi, mā cittassa vasaṃ gami.
::

::hangnum
164\.
::

::gatha1
‘‘Cittena vañcitā sattā, mārassa visaye ratā;
::

::gathalast
Anekajātisaṃsāraṃ, sandhāvanti aviddasū.
::

::hangnum
165\.
::

::gatha1
‘‘Kāmacchandañca byāpādaṃ, sakkāyadiṭṭhimeva ca;
::

::gathalast
Sīlabbataparāmāsaṃ, vicikicchañca pañcamaṃ.
::

::hangnum
166\.
::

::gatha1
‘‘Saṃyojanāni etāni, pajahitvāna bhikkhunī;
::

::gathalast
Orambhāgamanīyāni, nayidaṃ punarehisi.
::

::hangnum
167\.
::

::gatha1
‘‘Rāgaṃ mānaṃ avijjañca, uddhaccañca vivajjiya;
::

::gathalast
Saṃyojanāni chetvāna, dukkhassantaṃ karissasi.
::

::hangnum
168\.
::

::gatha1
‘‘Khepetvā {pb:V:0.0324} jātisaṃsāraṃ, pariññāya punabbhavaṃ;
::

::gathalast
Diṭṭheva dhamme nicchātā, upasantā carissatī’’ti.
::

::centre
… Guttā therī….
::

#### 8. Vijayātherīgāthā

::hangnum
169\.
::

::gatha1
‘‘Catukkhattuṃ pañcakkhattuṃ, vihārā upanikkhamiṃ;
::

::gathalast
Aladdhā cetaso santiṃ, citte avasavattinī.
::

::hangnum
170\.
::

::gatha1
‘‘Bhikkhuniṃ {pb:M:0.0398} upasaṅkamma, sakkaccaṃ paripucchahaṃ;
::

::gathalast
Sā me dhammamadesesi, dhātuāyatanāni ca.
::

::hangnum
171\.
::

::gatha1
‘‘Cattāri {pb:P:0.0140} ariyasaccāni, indriyāni balāni ca;
::

::gathalast
Bojjhaṅgaṭṭhaṅgikaṃ maggaṃ, uttamatthassa pattiyā.
::

::hangnum
172\.
::

::gatha1
‘‘Tassāhaṃ {pb:T:0.0465} vacanaṃ sutvā, karontī anusāsaniṃ;
::

::gathalast
Rattiyā purime yāme, pubbajātimanussariṃ.
::

::hangnum
173\.
::

::gatha1
‘‘Rattiyā majjhime yāme, dibbacakkhuṃ visodhayiṃ;
::

::gathalast
Rattiyā pacchime yāme, tamokhandhaṃ padālayiṃ.
::

::hangnum
174\.
::

::gatha1
‘‘Pītisukhena ca kāyaṃ, pharitvā vihariṃ tadā;
::

::gathalast
Sattamiyā pāde pasāresiṃ, tamokhandhaṃ padāliyā’’ti.
::

::centre
… Vijayā therī….
::

::centre
Chakkanipāto niṭṭhito.
::

### 7. Sattakanipāto

#### 1. Uttarātherīgāthā

::hangnum
175\.
::

::gatha1
‘‘‘Musalāni {pb:M:0.0399} gahetvāna, dhaññaṃ koṭṭenti māṇavā;
::

::gathalast
Puttadārāni posentā, dhanaṃ vindanti māṇavā.
::

::hangnum
176\.
::

::gatha1
‘‘‘Ghaṭetha {pb:V:0.0325} buddhasāsane, yaṃ katvā nānutappati;
::

::gathalast
Khippaṃ pādāni dhovitvā, ekamantaṃ nisīdatha.
::

::hangnum
177\.
::

::gatha1
‘‘‘Cittaṃ upaṭṭhapetvāna, ekaggaṃ susamāhitaṃ;
::

::gathalast
Paccavekkhatha saṅkhāre, parato no ca attato’.
::

::hangnum
178\.
::

::gatha1
‘‘Tassāhaṃ vacanaṃ sutvā, paṭācārānusāsaniṃ;
::

::gathalast
Pāde pakkhālayitvāna, ekamante upāvisiṃ.
::

::hangnum
179\.
::

::gatha1
‘‘Rattiyā {pb:T:0.0466} purime yāme, pubbajātimanussariṃ;
::

::gathalast
Rattiyā majjhime yāme, dibbacakkhuṃ visodhayiṃ.
::

::hangnum
180\.
::

::gatha1
‘‘Rattiyā pacchime yāme, tamokkhandhaṃ padālayiṃ;
::

::gathalast
Tevijjā atha vuṭṭhāsiṃ, katā te anusāsanī.
::

::hangnum
181\.
::

::gatha1
‘‘Sakkaṃva devā tidasā, saṅgāme aparājitaṃ;
::

::gathalast
Purakkhatvā vihassāmi, tevijjāmhi anāsavā’’.
::

::centre
… Uttarā therī….
::

#### 2. Cālātherīgāthā

::hangnum
182\.
::

::gatha1
‘‘Satiṃ {pb:P:0.0141} upaṭṭhapetvāna, bhikkhunī bhāvitindriyā;
::

::gathalast
Paṭivijjhi padaṃ santaṃ, saṅkhārūpasamaṃ sukhaṃ’’.
::

::hangnum
183\.
::

::gatha1
‘‘Kaṃ nu uddissa muṇḍāsi, samaṇī viya dissasi;
::

::gathalast
Na ca rocesi pāsaṇḍe, kimidaṃ carasi momuhā’’.
::

::hangnum
184\.
::

::gatha1
‘‘Ito bahiddhā pāsaṇḍā, diṭṭhiyo upanissitā;
::

::gathalast
Na te dhammaṃ vijānanti, na te dhammassa kovidā.
::

::hangnum
185\.
::

::gatha1
‘‘Atthi sakyakule jāto, buddho appaṭipuggalo;
::

::gathalast
So me dhammamadesesi, diṭṭhīnaṃ samatikkamaṃ.
::

::hangnum
186\.
::

::gatha1
‘‘Dukkhaṃ {pb:M:0.0400} dukkhasamuppādaṃ, dukkhassa ca atikkamaṃ;
::

::gathalast
Ariyaṃ caṭṭhaṅgikaṃ maggaṃ, dukkhūpasamagāminaṃ.
::

::hangnum
187\.
::

::gatha1
‘‘Tassāhaṃ vacanaṃ sutvā, vihariṃ sāsane ratā;
::

::gathalast
Tisso vijjā anuppattā, kataṃ buddhassa sāsanaṃ.
::

::hangnum
188\.
::

::gatha1
‘‘Sabbattha {pb:T:0.0467}{pb:V:0.0326} vihatā nandī, tamokhandho padālito;
::

::gathalast
Evaṃ jānāhi pāpima, nihato tvamasi antaka’’.
::

::centre
… Cālā therī….
::

#### 3. Upacālātherīgāthā

::hangnum
189\.
::

::gatha1
‘‘Satimatī cakkhumatī, bhikkhunī bhāvitindriyā;
::

::gathalast
Paṭivijjhiṃ padaṃ santaṃ, akāpurisasevitaṃ’’.
::

::hangnum
190\.
::

::gatha1
‘‘Kiṃ nu jātiṃ na rocesi, jāto kāmāni bhuñjati;
::

::gathalast
Bhuñjāhi kāmaratiyo, māhu pacchānutāpinī’’.
::

::hangnum
191\.
::

::gatha1
‘‘Jātassa maraṇaṃ hoti, hatthapādāna chedanaṃ;
::

::gathalast
Vadhabandhapariklesaṃ, jāto dukkhaṃ nigacchati.
::

::hangnum
192\.
::

::gatha1
‘‘Atthi sakyakule jāto, sambuddho aparājito;
::

::gathalast
So me dhammamadesesi, jātiyā samatikkamaṃ.
::

::hangnum
193\.
::

::gatha1
‘‘Dukkhaṃ dukkhasamuppādaṃ, dukkhassa ca atikkamaṃ;
::

::gathalast
Ariyaṃ caṭṭhaṅgikaṃ maggaṃ, dukkhūpasamagāminaṃ.
::

::hangnum
194\.
::

::gatha1
‘‘Tassāhaṃ vacanaṃ sutvā, vihariṃ sāsane ratā;
::

::gathalast
Tisso vijjā anuppattā, kataṃ buddhassa sāsanaṃ.
::

::hangnum
195\.
::

::gatha1
‘‘Sabbattha {pb:P:0.0142} vihatā nandī, tamokhandho padālito;
::

::gathalast
Evaṃ jānāhi pāpima, nihato tvamasi antaka’’.
::

::centre
… Upacālā therī….
::

::centre
Sattakanipāto niṭṭhito.
::

### 8. Aṭṭhakanipāto

#### 1. Sīsūpacālātherīgāthā

::hangnum
196\.
::

::gatha1
‘‘Bhikkhunī {pb:T:0.0468}{pb:M:0.0401}{pb:V:0.0327} sīlasampannā, indriyesu susaṃvutā;
::

::gatha2
Adhigacche padaṃ santaṃ, asecanakamojavaṃ’’.
::

::hangnum
197\.
::

::gatha1
‘‘Tāvatiṃsā ca yāmā ca, tusitā cāpi devatā;
::

::gatha2
Nimmānaratino devā, ye devā vasavattino;
::

::gathalast
Tattha cittaṃ paṇīdhehi, yattha te vusitaṃ pure’’.
::

::hangnum
198\.
::

::gatha1
‘‘Tāvatiṃsā ca yāmā ca, tusitā cāpi devatā;
::

::gatha2
Nimmānaratino devā, ye devā vasavattino.
::

::hangnum
199\.
::

::gatha1
‘‘Kālaṃ kālaṃ bhavābhavaṃ, sakkāyasmiṃ purakkhatā;
::

::gatha2
Avītivattā sakkāyaṃ, jātimaraṇasārino.
::

::hangnum
200\.
::

::gatha1
‘‘Sabbo ādīpito loko, sabbo loko padīpito;
::

::gatha2
Sabbo pajjalito loko, sabbo loko pakampito.
::

::hangnum
201\.
::

::gatha1
‘‘Akampiyaṃ atuliyaṃ, aputhujjanasevitaṃ;
::

::gatha2
Buddho dhammamadesesi, tattha me nirato mano.
::

::hangnum
202\.
::

::gatha1
‘‘Tassāhaṃ vacanaṃ sutvā, vihariṃ sāsane ratā;
::

::gathalast
Tisso vijjā anuppattā, kataṃ buddhassa sāsanaṃ.
::

::hangnum
203\.
::

::gatha1
‘‘Sabbattha vihatā nandī, tamokhandho padālito;
::

::gathalast
Evaṃ jānāhi pāpima, nihato tvamasi antaka’’.
::

::centre
… Sīsūpacālā therī….
::

::centre
Aṭṭhakanipāto niṭṭhito.
::

### 9. Navakanipāto

#### 1. Vaḍḍhamātutherīgāthā

::hangnum
204\.
::

::gatha1
‘‘Mā {pb:T:0.0469}{pb:M:0.0402}{pb:V:0.0328} su te vaḍḍha lokamhi, vanatho āhu kudācanaṃ;
::

::gatha2
Mā puttaka punappunaṃ, ahu dukkhassa bhāgimā.
::

::hangnum
205\.
::

::gatha1
‘‘Sukhañhi {pb:P:0.0143} vaḍḍha munayo, anejā chinnasaṃsayā;
::

::gatha2
Sītibhūtā damappattā, viharanti anāsavā.
::

::hangnum
206\.
::

::gatha1
‘‘Tehānuciṇṇaṃ isībhi, maggaṃ dassanapattiyā;
::

::gatha2
Dukkhassantakiriyāya, tvaṃ vaḍḍha anubrūhaya’’.
::

::hangnum
207\.
::

::gatha1
‘‘Visāradāva bhaṇasi, etamatthaṃ janetti me;
::

::gatha2
Maññāmi nūna māmike, vanatho te na vijjati’’.
::

::hangnum
208\.
::

::gatha1
‘‘Ye keci vaḍḍha saṅkhārā, hīnā ukkaṭṭhamajjhimā;
::

::gatha2
Aṇūpi aṇumattopi, vanatho me na vijjati.
::

::hangnum
209\.
::

::gatha1
‘‘Sabbe me āsavā khīṇā, appamattassa jhāyato;
::

::gathalast
Tisso vijjā anuppattā, kataṃ buddhassa sāsanaṃ’’.
::

::hangnum
210\.
::

::gatha1
‘‘Uḷāraṃ vata me mātā, patodaṃ samavassari;
::

::gathalast
Paramatthasañhitā gāthā, yathāpi anukampikā.
::

::hangnum
211\.
::

::gatha1
‘‘Tassāhaṃ vacanaṃ sutvā, anusiṭṭhiṃ janettiyā;
::

::gathalast
Dhammasaṃvegamāpādiṃ, yogakkhemassa pattiyā.
::

::hangnum
212\.
::

::gatha1
‘‘Sohaṃ padhānapahitatto, rattindivamatandito;
::

::gathalast
Mātarā codito santo, aphusiṃ santimuttamaṃ’’.
::

::centre
… Vaḍḍhamātā therī….
::

::centre
Navakanipāto niṭṭhito.
::

### 10. Ekādasanipāto

#### 1. Kisāgotamītherīgāthā

::hangnum
213\.
::

::gatha1
‘‘Kalyāṇamittatā {pb:T:0.0470}{pb:M:0.0403}{pb:V:0.0329} muninā, lokaṃ ādissa vaṇṇitā;
::

::gathalast
Kalyāṇamitte bhajamāno, api bālo paṇḍito assa.
::

::hangnum
214\.
::

::gatha1
‘‘Bhajitabbā sappurisā, paññā tathā vaḍḍhati bhajantānaṃ;
::

::gathalast
Bhajamāno sappurise, sabbehipi dukkhehi pamucceyya.
::

::hangnum
215\.
::

::gatha1
‘‘Dukkhañca vijāneyya, dukkhassa ca samudayaṃ nirodhaṃ;
::

::gathalast
Aṭṭhaṅgikañca maggaṃ, cattāripi ariyasaccāni.
::

::hangnum
216\.
::

::gatha1
‘‘Dukkho {pb:P:0.0144} itthibhāvo, akkhāto purisadammasārathinā;
::

::gathalast
Sapattikampi hi dukkhaṃ, appekaccā sakiṃ vijātāyo.
::

::hangnum
217\.
::

::gatha1
‘‘Galake api kantanti, sukhumāliniyo visāni khādanti;
::

::gathalast
Janamārakamajjhagatā, ubhopi byasanāni anubhonti.
::

::hangnum
218\.
::

::gatha1
‘‘Upavijaññā gacchantī, addasāhaṃ patiṃ mataṃ;
::

::gathalast
Panthamhi vijāyitvāna, appattāva sakaṃ gharaṃ.
::

::hangnum
219\.
::

::gatha1
‘‘Dve puttā kālakatā, patī ca panthe mato kapaṇikāya;
::

::gathalast
Mātā pitā ca bhātā, ḍayhanti ca ekacitakāyaṃ.
::

::hangnum
220\.
::

::gatha1
‘‘Khīṇakulīne kapaṇe, anubhūtaṃ te dukhaṃ aparimāṇaṃ;
::

::gathalast
Assū ca te pavattaṃ, bahūni ca jātisahassāni.
::

::hangnum
221\.
::

::gatha1
‘‘Vasitā susānamajjhe, athopi khāditāni puttamaṃsāni;
::

::gatha2
Hatakulikā {pb:T:0.0471} sabbagarahitā, matapatikā amatamadhigacchiṃ.
::

::hangnum
222\.
::

::gatha1
‘‘Bhāvito me maggo, ariyo aṭṭhaṅgiko amatagāmī;
::

::gatha2
Nibbānaṃ sacchikataṃ, dhammādāsaṃ avekkhiṃhaṃ {note:apekkhihaṃ (sī.)}.
::

::hangnum
223\.
::

::gatha1
‘‘Ahamamhi kantasallā, ohitabhārā katañhi karaṇīyaṃ;
::

::gatha2
Kisā gotamī therī, vimuttacittā imaṃ bhaṇī’’ti.
::

::centre
… Kisā gotamī therī….
::

::centre
Ekādasanipāto niṭṭhito.
::

### 11. Dvādasakanipāto

#### 1. Uppalavaṇṇātherīgāthā

::hangnum
224\.
::

::gatha1
‘‘Ubho {pb:M:0.0404}{pb:V:0.0330} mātā ca dhītā ca, mayaṃ āsuṃ {note:ābhuṃ (sī.)} sapattiyo;
::

::gathalast
Tassā me ahu saṃvego, abbhuto lomahaṃsano.
::

::hangnum
225\.
::

::gatha1
‘‘Dhiratthu kāmā asucī, duggandhā bahukaṇṭakā;
::

::gathalast
Yattha mātā ca dhītā ca, sabhariyā mayaṃ ahuṃ.
::

::hangnum
226\.
::

::gatha1
‘‘Kāmesvādīnavaṃ {pb:P:0.0145} disvā, nekkhammaṃ daṭṭhu khemato;
::

::gathalast
Sā pabbajjiṃ rājagahe, agārasmānagāriyaṃ.
::

::hangnum
227\.
::

::gatha1
‘‘Pubbenivāsaṃ jānāmi, dibbacakkhuṃ visodhitaṃ;
::

::gathalast
Cetopariccañāṇañca, sotadhātu visodhitā.
::

::hangnum
228\.
::

::gatha1
‘‘Iddhīpi me sacchikatā, patto me āsavakkhayo;
::

::gathalast
Chaḷabhiññā sacchikatā, kataṃ buddhassa sāsanaṃ.
::

::hangnum
229\.
::

::gatha1
‘‘Iddhiyā {pb:T:0.0472} abhinimmitvā, caturassaṃ rathaṃ ahaṃ;
::

::gathalast
Buddhassa pāde vanditvā, lokanāthassa tādino’’ {note:sirīmato (syā. ka.)}.
::

::hangnum
230\.
::

::gatha1
‘‘Supupphitaggaṃ upagamma pādapaṃ, ekā tuvaṃ tiṭṭhasi sālamūle {note:rukkhamūle (syā. ka.)};
::

::gathalast
Na cāpi te dutiyo atthi koci, na tvaṃ bāle bhāyasi dhuttakānaṃ’’.
::

::hangnum
231\.
::

::gatha1
‘‘Sataṃ sahassānipi dhuttakānaṃ, samāgatā edisakā bhaveyyuṃ;
::

::gathalast
Lomaṃ na iñje napi sampavedhe, kiṃ me tuvaṃ māra karissaseko.
::

::hangnum
232\.
::

::gatha1
‘‘Esā antaradhāyāmi, kucchiṃ vā pavisāmi te;
::

::gathalast
Bhamukantare tiṭṭhāmi, tiṭṭhantiṃ maṃ na dakkhasi.
::

::hangnum
233\.
::

::gatha1
‘‘Cittamhi {pb:M:0.0405} vasībhūtāhaṃ, iddhipādā subhāvitā;
::

::gathalast
Chaḷabhiññā sacchikatā, kataṃ buddhassa sāsanaṃ.
::

::hangnum
234\.
::

::gatha1
‘‘Sattisūlūpamā kāmā, khandhāsaṃ adhikuṭṭanā;
::

::gathalast
Yaṃ tvaṃ ‘kāmaratiṃ’ brūsi, ‘aratī’ dāni sā mama.
::

::hangnum
235\.
::

::gatha1
‘‘Sabbattha {pb:V:0.0331} vihatā nandī, tamokhandho padālito;
::

::gathalast
Evaṃ jānāhi pāpima, nihato tvamasi antakā’’ti.
::

::centre
… Uppalavaṇṇā therī….
::

::centre
Dvādasanipāto niṭṭhito.
::

### 12. Soḷasanipāto

#### 1. Puṇṇātherīgāthā

::hangnum
236\.
::

::gatha1
‘‘Udahārī {pb:T:0.0473}{pb:M:0.0406}{pb:P:0.0146} ahaṃ sīte {note:udakamāhariṃ sīte (sī.)}, sadā udakamotariṃ;
::

::gathalast
Ayyānaṃ daṇḍabhayabhītā, vācādosabhayaṭṭitā.
::

::hangnum
237\.
::

::gatha1
‘‘Kassa brāhmaṇa tvaṃ bhīto, sadā udakamotari;
::

::gathalast
Vedhamānehi gattehi, sītaṃ vedayase bhusaṃ’’.
::

::hangnum
238\.
::

::gatha1
Jānantī vata maṃ {note:jānantī ca tuvaṃ (ka.)} bhoti, puṇṇike paripucchasi;
::

::gathalast
Karontaṃ kusalaṃ kammaṃ, rundhantaṃ katapāpakaṃ.
::

::hangnum
239\.
::

::gatha1
‘‘Yo ca vuḍḍho daharo vā, pāpakammaṃ pakubbati;
::

::gathalast
Dakābhisecanā sopi, pāpakammā pamuccati’’.
::

::hangnum
240\.
::

::gatha1
‘‘Ko nu te idamakkhāsi, ajānantassa ajānako;
::

::gathalast
Dakābhisecanā nāma, pāpakammā pamuccati.
::

::hangnum
241\.
::

::gatha1
‘‘Saggaṃ nūna gamissanti, sabbe maṇḍūkakacchapā;
::

::gathalast
Nāgā {note:nakkā (sī.)} ca susumārā ca, ye caññe udake carā.
::

::hangnum
242\.
::

::gatha1
‘‘Orabbhikā sūkarikā, macchikā migabandhakā;
::

::gatha2
Corā ca vajjhaghātā ca, ye caññe pāpakammino;
::

::gathalast
Dakābhisecanā tepi, pāpakammā pamuccare.
::

::hangnum
243\.
::

::gatha1
‘‘Sace imā nadiyo te, pāpaṃ pubbe kataṃ vahuṃ;
::

::gathalast
Puññampimā {pb:T:0.0474} vaheyyuṃ te, tena tvaṃ paribāhiro.
::

::hangnum
244\.
::

::gatha1
‘‘Yassa {pb:V:0.0332} brāhmaṇa tvaṃ bhīto, sadā udakamotari;
::

::gathalast
Tameva brahme mā kāsi, mā te sītaṃ chaviṃ hane’’.
::

::hangnum
245\.
::

::gatha1
‘‘Kummaggapaṭipannaṃ maṃ, ariyamaggaṃ samānayi;
::

::gathalast
Dakābhisecanā bhoti, imaṃ sāṭaṃ dadāmi te’’.
::

::hangnum
246\.
::

::gatha1
‘‘Tuyheva sāṭako hotu, nāhamicchāmi sāṭakaṃ;
::

::gathalast
Sace bhāyasi dukkhassa, sace te dukkhamappiyaṃ.
::

::hangnum
247\.
::

::gatha1
‘‘Mākāsi {pb:M:0.0407}{pb:P:0.0147} pāpakaṃ kammaṃ, āvi vā yadi vā raho;
::

::gathalast
Sace ca pāpakaṃ kammaṃ, karissasi karosi vā.
::

::hangnum
248\.
::

::gatha1
‘‘Na te dukkhā pamutyatthi, upeccāpi {note:uppaccāpi (aṭṭha. pāṭhantaraṃ)} palāyato;
::

::gathalast
Sace bhāyasi dukkhassa, sace te dukkhamappiyaṃ.
::

::hangnum
249\.
::

::gatha1
‘‘Upehi saraṇaṃ buddhaṃ, dhammaṃ saṅghañca tādinaṃ;
::

::gathalast
Samādiyāhi sīlāni, taṃ te atthāya hehiti’’.
::

::hangnum
250\.
::

::gatha1
‘‘Upemi saraṇaṃ buddhaṃ, dhammaṃ saṅghañca tādinaṃ;
::

::gathalast
Samādiyāmi sīlāni, taṃ me atthāya hehiti.
::

::hangnum
251\.
::

::gatha1
‘‘Brahmabandhu pure āsiṃ, ajjamhi saccabrāhmaṇo;
::

::gathalast
Tevijjo vedasampanno, sottiyo camhi nhātako’’ti.
::

::centre
… Puṇṇā therī….
::

::centre
Soḷasanipāto niṭṭhito.
::

### 13. Vīsatinipāto

#### 1. Ambapālītherīgāthā

::hangnum
252\.
::

::gatha1
‘‘Kāḷakā {pb:T:0.0475}{pb:M:0.0408} bhamaravaṇṇasādisā, vellitaggā mama muddhajā ahuṃ;
::

::gathalast
Te jarāya sāṇavākasādisā, saccavādivacanaṃ anaññathā.
::

::hangnum
253\.
::



‘‘Vāsitova surabhī karaṇḍako, pupphapūra mama uttamaṅgajo {note:uttamaṅgabhūto (ka.)}.

::gathalast
Taṃ jarāyatha salomagandhikaṃ, saccavādivacanaṃ anaññathā.
::

::hangnum
254\.
::

::gatha1
‘‘Kānanaṃva {pb:V:0.0333} sahitaṃ suropitaṃ, kocchasūcivicitaggasobhitaṃ;
::

::gathalast
Taṃ jarāya viralaṃ tahiṃ tahiṃ, saccavādivacanaṃ anaññathā.
::

::hangnum
255\.
::

::gatha1
‘‘Kaṇhakhandhakasuvaṇṇamaṇḍitaṃ, sobhate suveṇīhilaṅkataṃ;
::

::gathalast
Taṃ {pb:P:0.0148} jarāya khalitaṃ siraṃ kataṃ, saccavādivacanaṃ anaññathā.
::

::hangnum
256\.
::

::gatha1
‘‘Cittakārasukatāva lekhikā, sobhare su bhamukā pure mama;
::

::gathalast
Tā {pb:T:0.0476} jarāya valibhippalambitā, saccavādivacanaṃ anaññathā.
::

::hangnum
257\.
::

::gatha1
‘‘Bhassarā surucirā yathā maṇī, nettahesumabhinīlamāyatā;
::

::gathalast
Te jarāyabhihatā na sobhare, saccavādivacanaṃ anaññathā.
::

::hangnum
258\.
::

::gatha1
‘‘Saṇhatuṅgasadisī {pb:M:0.0409} ca nāsikā, sobhate su abhiyobbanaṃ pati;
::

::gathalast
Sā jarāya upakūlitā viya, saccavādivacanaṃ anaññathā.
::

::hangnum
259\.
::

::gatha1
‘‘Kaṅkaṇaṃ va sukataṃ suniṭṭhitaṃ, sobhare su mama kaṇṇapāḷiyo;
::

::gathalast
Tā jarāya valibhippalambitā, saccavādivacanaṃ anaññathā.
::

::hangnum
260\.
::

::gatha1
‘‘Pattalīmakulavaṇṇasādisā, sobhare su dantā pure mama;
::

::gathalast
Te jarāya khaṇḍitā cāsitā {note:pītakā (sī.)}, saccavādivacanaṃ anaññathā.
::

::hangnum
261\.
::

::gatha1
‘‘Kānanamhi vanasaṇḍacārinī, kokilāva {pb:T:0.0477} madhuraṃ nikūjihaṃ;
::

::gathalast
Taṃ jarāya khalitaṃ tahiṃ tahiṃ, saccavādivacanaṃ anaññathā.
::

::hangnum
262\.
::

::gatha1
‘‘Saṇhakamburiva suppamajjitā, sobhate su gīvā pure mama;
::

::gathalast
Sā jarāya bhaggā {note:bhañjitā (?)} vināmitā, saccavādivacanaṃ anaññathā.
::

::hangnum
263\.
::

::gatha1
‘‘Vaṭṭapalighasadisopamā {pb:P:0.0149} ubho, sobhare su bāhā pure mama;
::

::gathalast
Tā jarāya yatha pāṭalibbalitā {note:yathā pāṭalippalitā (sī. syā. ka.)}, saccavādivacanaṃ anaññathā.
::

::hangnum
264\.
::

::gatha1
‘‘Saṇhamuddikasuvaṇṇamaṇḍitā, sobhare su hatthā pure mama;
::

::gathalast
Te jarāya yathā mūlamūlikā, saccavādivacanaṃ anaññathā.
::

::hangnum
265\.
::

::gatha1
‘‘Pīnavaṭṭasahituggatā {pb:M:0.0410} ubho, sobhare {note:sobhate (aṭṭha.)} su thanakā pure mama;
::

::gathalast
Thevikīva lambanti nodakā, saccavādivacanaṃ {pb:T:0.0478} anaññathā.
::

::hangnum
266\.
::

::gatha1
‘‘Kañcanassaphalakaṃva sammaṭṭhaṃ, sobhate su kāyo pure mama;
::

::gathalast
So valīhi sukhumāhi otato, saccavādivacanaṃ anaññathā.
::

::hangnum
267\.
::

::gatha1
‘‘Nāgabhogasadisopamā ubho, sobhare su ūrū pure mama;
::

::gathalast
Te jarāya yathā veḷunāḷiyo, saccavādivacanaṃ anaññathā.
::

::hangnum
268\.
::

::gatha1
‘‘Saṇhanūpurasuvaṇṇamaṇḍitā{pb:V:0.0334}, sobhare su jaṅghā pure mama;
::

::gathalast
Tā jarāya tiladaṇḍakāriva, saccavādivacanaṃ anaññathā.
::

::hangnum
269\.
::

::gatha1
‘‘Tūlapuṇṇasadisopamā ubho, sobhare su pādā pure mama;
::

::gathalast
Te jarāya phuṭitā valīmatā, saccavādivacanaṃ anaññathā.
::

::hangnum
270\.
::

::gatha1
‘‘Ediso ahu ayaṃ samussayo, jajjaro bahudukkhānamālayo;
::

::gathalast
Sopalepapatito {pb:P:0.0150} jarāgharo, saccavādivacanaṃ anaññathā’’.
::

::centre
… Ambapālī therī….
::

#### 2. Rohinītherīgāthā

::hangnum
271\.
::

::gatha1
‘‘‘Samaṇā’ti {pb:T:0.0479} bhoti supi {note:bhoti tvaṃ sayasi (sī.), bhoti maṃ vipassi (syā.)}, ‘samaṇā’ti pabujjhasi {note:paṭibujjhasi (sī. syā.)};
::

::gathalast
Samaṇāneva {note:samaṇānameva (sī. syā.)} kittesi, samaṇī nūna {note:samaṇī nu (ka.)} bhavissasi.
::

::hangnum
272\.
::

::gatha1
‘‘Vipulaṃ {pb:M:0.0411} annañca pānañca, samaṇānaṃ paveccasi {note:payacchasi (sī.)};
::

::gathalast
Rohinī dāni pucchāmi, kena te samaṇā piyā.
::

::hangnum
273\.
::

::gatha1
‘‘Akammakāmā alasā, paradattūpajīvino;
::

::gathalast
Āsaṃsukā sādukāmā, kena te samaṇā piyā’’.
::

::hangnum
274\.
::

::gatha1
‘‘Cirassaṃ vata maṃ tāta, samaṇānaṃ paripucchasi;
::

::gathalast
Tesaṃ te kittayissāmi, paññāsīlaparakkamaṃ.
::

::hangnum
275\.
::

::gatha1
‘‘Kammakāmā analasā, kammaseṭṭhassa kārakā;
::

::gathalast
Rāgaṃ dosaṃ pajahanti, tena me samaṇā piyā.
::

::hangnum
276\.
::

::gatha1
‘‘Tīṇi pāpassa mūlāni, dhunanti sucikārino;
::

::gathalast
Sabbaṃ pāpaṃ pahīnesaṃ, tena me samaṇā piyā.
::

::hangnum
277\.
::

::gatha1
‘‘Kāyakammaṃ suci nesaṃ, vacīkammañca tādisaṃ;
::

::gathalast
Manokammaṃ suci nesaṃ, tena me samaṇā piyā.
::

::hangnum
278\.
::

::gatha1
‘‘Vimalā saṅkhamuttāva, suddhā santarabāhirā;
::

::gathalast
Puṇṇā sukkāna dhammānaṃ {note:sukkehi dhammehi (sī. syā. aṭṭha.)}, tena me samaṇā piyā.
::

::hangnum
279\.
::

::gatha1
‘‘Bahussutā dhammadharā, ariyā dhammajīvino;
::

::gathalast
Atthaṃ dhammañca desenti, tena me samaṇā piyā.
::

::hangnum
280\.
::

::gatha1
‘‘Bahussutā {pb:T:0.0480} dhammadharā, ariyā dhammajīvino;
::

::gathalast
Ekaggacittā satimanto, tena me samaṇā piyā.
::

::hangnum
281\.
::

::gatha1
‘‘Dūraṅgamā {pb:V:0.0335} satimanto, mantabhāṇī anuddhatā;
::

::gathalast
Dukkhassantaṃ pajānanti, tena me samaṇā piyā.
::

::hangnum
282\.
::

::gatha1
‘‘Yasmā gāmā pakkamanti, na vilokenti kiñcanaṃ;
::

::gathalast
Anapekkhāva gacchanti, tena me samaṇā piyā.
::

::hangnum
283\.
::

::gatha1
‘‘Na {pb:P:0.0151} tesaṃ koṭṭhe openti, na kumbhiṃ na khaḷopiyaṃ;
::

::gathalast
Pariniṭṭhitamesānā, tena me samaṇā piyā.
::

::hangnum
284\.
::

::gatha1
‘‘Na te hiraññaṃ gaṇhanti, na suvaṇṇaṃ na rūpiyaṃ;
::

::gathalast
Paccuppannena yāpenti, tena me samaṇā piyā.
::

::hangnum
285\.
::

::gatha1
‘‘Nānākulā {pb:M:0.0412} pabbajitā, nānājanapadehi ca;
::

::gathalast
Aññamaññaṃ piyāyanti {note:pihayanti (ka.)}, tena me samaṇā piyā’’.
::

::hangnum
286\.
::

::gatha1
‘‘Atthāya vata no bhoti, kule jātāsi rohinī;
::

::gathalast
Saddhā buddhe ca dhamme ca, saṅghe ca tibbagāravā.
::

::hangnum
287\.
::

::gatha1
‘‘Tuvaṃ hetaṃ pajānāsi, puññakkhettaṃ anuttaraṃ;
::

::gathalast
Amhampi ete samaṇā, paṭigaṇhanti dakkhiṇaṃ’’.
::

::hangnum
288\.
::

::gatha1
‘‘Patiṭṭhito hettha yañño, vipulo no bhavissati;
::

::gathalast
Sace bhāyasi dukkhassa, sace te dukkhamappiyaṃ.
::

::hangnum
289\.
::

::gatha1
‘‘Upehi saraṇaṃ buddhaṃ, dhammaṃ saṅghañca tādinaṃ;
::

::gathalast
Samādiyāhi sīlāni, taṃ te atthāya hehiti’’.
::

::hangnum
290\.
::

::gatha1
‘‘Upemi {pb:T:0.0481} saraṇaṃ buddhaṃ, dhammaṃ saṅghañca tādinaṃ;
::

::gathalast
Samādiyāmi sīlāni, taṃ me atthāya hehiti.
::

::hangnum
291\.
::

::gatha1
‘‘Brahmabandhu pure āsiṃ, so idānimhi brāhmaṇo;
::

::gathalast
Tevijjo sottiyo camhi, vedagū camhi nhātako’’.
::

::centre
… Rohinī therī….
::

#### 3. Cāpātherīgāthā

::hangnum
292\.
::

::gatha1
‘‘Laṭṭhihattho pure āsi, so dāni migaluddako;
::

::gathalast
Āsāya palipā ghorā, nāsakkhi pārametave.
::

::hangnum
293\.
::

::gatha1
‘‘Sumattaṃ maṃ maññamānā, cāpā puttamatosayi;
::

::gathalast
Cāpāya bandhanaṃ chetvā, pabbajissaṃ punopahaṃ.
::

::hangnum
294\.
::

::gatha1
‘‘Mā {pb:V:0.0336} me kujjhi mahāvīra, mā me kujjhi mahāmuni;
::

::gathalast
Na hi kodhaparetassa, suddhi atthi kuto tapo.
::

::hangnum
295\.
::

::gatha1
‘‘Pakkamissañca {pb:P:0.0152} nāḷāto, kodha nāḷāya vacchati;
::

::gathalast
Bandhantī itthirūpena, samaṇe dhammajīvino’’ {note:dhammajīvine (ka.)}.
::

::hangnum
296\.
::

::gatha1
‘‘Ehi kāḷa nivattassu, bhuñja kāme yathā pure;
::

::gathalast
Ahañca te vasīkatā, ye ca me santi ñātakā’’.
::

::hangnum
297\.
::

::gatha1
‘‘Etto {pb:M:0.0413} cāpe catubbhāgaṃ, yathā bhāsasi tvañca me;
::

::gathalast
Tayi rattassa posassa, uḷāraṃ vata taṃ siyā’’.
::

::hangnum
298\.
::

::gatha1
‘‘Kāḷaṅginiṃva takkāriṃ, pupphitaṃ girimuddhani;
::

::gathalast
Phullaṃ dālimalaṭṭhiṃva, antodīpeva pāṭaliṃ.
::

::hangnum
299\.
::

::gatha1
‘‘Haricandanalittaṅgiṃ, kāsikuttamadhāriniṃ;
::

::gathalast
Taṃ {pb:T:0.0482} maṃ rūpavatiṃ santiṃ, kassa ohāya gacchasi’’.
::

::hangnum
300\.
::

::gatha1
‘‘Sākuntikova sakuṇiṃ {note:sakuṇaṃ (syā.)}, yathā bandhitumicchati;
::

::gathalast
Āharimena rūpena, na maṃ tvaṃ bādhayissasi’’.
::

::hangnum
301\.
::

::gatha1
‘‘Imañca me puttaphalaṃ, kāḷa uppāditaṃ tayā;
::

::gathalast
Taṃ maṃ puttavatiṃ santiṃ, kassa ohāya gacchasi’’.
::

::hangnum
302\.
::

::gatha1
‘‘Jahanti putte sappaññā, tato ñātī tato dhanaṃ;
::

::gathalast
Pabbajanti mahāvīrā, nāgo chetvāva bandhanaṃ’’.
::

::hangnum
303\.
::

::gatha1
‘‘Idāni te imaṃ puttaṃ, daṇḍena churikāya vā;
::

::gathalast
Bhūmiyaṃ vā nisumbhissaṃ {note:nisumbheyyaṃ (sī.)}, puttasokā na gacchasi’’.
::

::hangnum
304\.
::

::gatha1
‘‘Sace puttaṃ siṅgālānaṃ, kukkurānaṃ padāhisi;
::

::gathalast
Na maṃ puttakatte jammi, punarāvattayissasi’’.
::

::hangnum
305\.
::

::gatha1
‘‘Handa kho dāni bhaddante, kuhiṃ kāḷa gamissasi;
::

::gathalast
Katamaṃ {pb:P:0.0153} gāmanigamaṃ, nagaraṃ rājadhāniyo’’.
::

::hangnum
306\.
::

::gatha1
‘‘Ahumha pubbe gaṇino, assamaṇā samaṇamānino;
::

::gathalast
Gāmena gāmaṃ vicarimha, nagare rājadhāniyo.
::

::hangnum
307\.
::

::gatha1
‘‘Eso hi bhagavā buddho, nadiṃ nerañjaraṃ pati;
::

::gatha2
Sabbadukkhappahānāya, dhammaṃ deseti pāṇinaṃ;
::

::gathalast
Tassāhaṃ santikaṃ gacchaṃ, so me satthā bhavissati’’.
::

::hangnum
308\.
::

::gatha1
‘‘Vandanaṃ {pb:V:0.0337} dāni vajjāsi, lokanāthaṃ anuttaraṃ;
::

::gathalast
Padakkhiṇañca katvāna, ādiseyyāsi dakkhiṇaṃ’’.
::

::hangnum
309\.
::

::gatha1
‘‘Etaṃ kho labbhamamhehi, yathā bhāsasi tvañca me;
::

::gatha2
Vandanaṃ dāni te vajjaṃ, lokanāthaṃ anuttaraṃ;
::

::gathalast
Padakkhiṇañca {pb:T:0.0483} katvāna, ādisissāmi dakkhiṇaṃ’’.
::

::hangnum
310\.
::

::gatha1
Tato {pb:M:0.0414} ca kāḷo pakkāmi, nadiṃ nerañjaraṃ pati;
::

::gathalast
So addasāsi sambuddhaṃ, desentaṃ amataṃ padaṃ.
::

::hangnum
311\.
::

::gatha1
Dukkhaṃ dukkhasamuppādaṃ, dukkhassa ca atikkamaṃ;
::

::gathalast
Ariyaṃ caṭṭhaṅgikaṃ maggaṃ, dukkhūpasamagāminaṃ.
::

::hangnum
312\.
::

::gatha1
Tassa pādāni vanditvā, katvāna naṃ {note:katvānahaṃ (sī.)} padakkhiṇaṃ;
::

::gatha2
Cāpāya ādisitvāna, pabbajiṃ anagāriyaṃ;
::

::gathalast
Tisso vijjā anuppattā, kataṃ buddhassa sāsanaṃ.
::

::centre
… Cāpā therī….
::

#### 4. Sundarītherīgāthā

::hangnum
313\.
::

::gatha1
‘‘Petāni bhoti puttāni, khādamānā tuvaṃ pure;
::

::gathalast
Tuvaṃ divā ca ratto ca, atīva paritappasi.
::

::hangnum
314\.
::

::gatha1
‘‘Sājja sabbāni khāditvā, sataputtāni {note:satta puttāni (syā.)} brāhmaṇī;
::

::gathalast
Vāseṭṭhi kena vaṇṇena, na bāḷhaṃ paritappasi’’.
::

::hangnum
315\.
::

::gatha1
‘‘Bahūni puttasatāni, ñātisaṅghasatāni ca;
::

::gathalast
Khāditāni atītaṃse, mama tuyhañca brāhmaṇa.
::

::hangnum
316\.
::

::gatha1
‘‘Sāhaṃ nissaraṇaṃ ñatvā, jātiyā maraṇassa ca;
::

::gathalast
Na {pb:T:0.0484} socāmi na rodāmi, na cāpi paritappayiṃ’’.
::

::hangnum
317\.
::

::gatha1
‘‘Abbhutaṃ {pb:P:0.0154} vata vāseṭṭhi, vācaṃ bhāsasi edisiṃ;
::

::gathalast
Kassa tvaṃ dhammamaññāya, giraṃ {note:thiraṃ (sī.)} bhāsasi edisiṃ’’.
::

::hangnum
318\.
::

::gatha1
‘‘Esa brāhmaṇa sambuddho, nagaraṃ mithilaṃ pati;
::

::gathalast
Sabbadukkhappahānāya, dhammaṃ desesi pāṇinaṃ.
::

::hangnum
319\.
::

::gatha1
‘‘Tassa brahme {note:brāhmaṇa (sī. syā.)} arahato, dhammaṃ sutvā nirūpadhiṃ;
::

::gathalast
Tattha viññātasaddhammā, puttasokaṃ byapānudiṃ’’.
::

::hangnum
320\.
::

::gatha1
‘‘So {pb:V:0.0338} ahampi gamissāmi, nagaraṃ mithilaṃ pati;
::

::gathalast
Appeva maṃ so bhagavā, sabbadukkhā pamocaye’’.
::

::hangnum
321\.
::

::gatha1
Addasa {pb:M:0.0415} brāhmaṇo buddhaṃ, vippamuttaṃ nirūpadhiṃ;
::

::gathalast
Svassa dhammamadesesi, muni dukkhassa pāragū.
::

::hangnum
322\.
::

::gatha1
Dukkhaṃ dukkhasamuppādaṃ, dukkhassa ca atikkamaṃ;
::

::gathalast
Ariyaṃ caṭṭhaṅgikaṃ maggaṃ, dukkhūpasamagāminaṃ.
::

::hangnum
323\.
::

::gatha1
Tattha viññātasaddhammo, pabbajjaṃ samarocayi;
::

::gathalast
Sujāto tīhi rattīhi, tisso vijjā aphassayi.
::

::hangnum
324\.
::

::gatha1
‘‘Ehi sārathi gacchāhi, rathaṃ niyyādayāhimaṃ;
::

::gatha2
Ārogyaṃ brāhmaṇiṃ vajja {note:vajjā (sī.)}, ‘pabbaji {note:pabbajito (sī.)} dāni brāhmaṇo;
::

::gathalast
Sujāto tīhi rattīhi, tisso vijjā aphassayi’’’.
::

::hangnum
325\.
::

::gatha1
Tato ca rathamādāya, sahassañcāpi sārathi;
::

::gatha2
Ārogyaṃ {pb:T:0.0485} brāhmaṇivoca, ‘‘pabbaji dāni brāhmaṇo;
::

::gathalast
Sujāto tīhi rattīhi, tisso vijjā aphassayi’’.
::

::hangnum
326\.
::

::gatha1
‘‘Etañcāhaṃ assarathaṃ, sahassañcāpi sārathi;
::

::gathalast
Tevijjaṃ brāhmaṇaṃ sutvā {note:ñatvā (sī.)}, puṇṇapattaṃ dadāmi te’’.
::

::hangnum
327\.
::

::gatha1
‘‘Tuyheva hotvassaratho, sahassañcāpi brāhmaṇi;
::

::gathalast
Ahampi pabbajissāmi, varapaññassa santike’’.
::

::hangnum
328\.
::

::gatha1
‘‘Hatthī {pb:P:0.0155} gavassaṃ maṇikuṇḍalañca, phītañcimaṃ gahavibhavaṃ pahāya;
::

::gatha2
Pitā pabbajito tuyhaṃ, bhuñja bhogāni sundari; Tuvaṃ dāyādikā kule’’.
::

::hangnum
329\.
::

::gatha1
‘‘Hatthī gavassaṃ maṇikuṇḍalañca, rammaṃ cimaṃ gahavibhavaṃ pahāya;
::

::gathalast
Pitā pabbajito mayhaṃ, puttasokena aṭṭito;
::

::gathalast
Ahampi pabbajissāmi, bhātusokena aṭṭitā’’.
::

::hangnum
330\.
::

::gatha1
‘‘So te ijjhatu saṅkappo, yaṃ tvaṃ patthesi sundarī;
::

::gatha2
Uttiṭṭhapiṇḍo uñcho ca, paṃsukūlañca cīvaraṃ;
::

::gathalast
Etāni abhisambhontī, paraloke anāsavā’’.
::

::hangnum
331\.
::

::gatha1
‘‘Sikkhamānāya {pb:M:0.0416} me ayye, dibbacakkhu visodhitaṃ;
::

::gathalast
Pubbenivāsaṃ jānāmi, yattha me vusitaṃ pure.
::

::hangnum
332\.
::

::gatha1
‘‘Tuvaṃ {pb:T:0.0486}{pb:V:0.0339} nissāya kalyāṇī, therī saṅghassa sobhane;
::

::gathalast
Tisso vijjā anuppattā, kataṃ buddhassa sāsanaṃ.
::

::hangnum
333\.
::

::gatha1
‘‘Anujānāhi me ayye, icche sāvatthi gantave;
::

::gathalast
Sīhanādaṃ nadissāmi, buddhaseṭṭhassa santike’’.
::

::hangnum
334\.
::

::gatha1
‘‘Passa sundari satthāraṃ, hemavaṇṇaṃ harittacaṃ;
::

::gathalast
Adantānaṃ dametāraṃ, sambuddhamakutobhayaṃ’’.
::

::hangnum
335\.
::

::gatha1
‘‘Passa sundarimāyantiṃ, vippamuttaṃ nirūpadhiṃ;
::

::gathalast
Vītarāgaṃ visaṃyuttaṃ, katakiccamanāsavaṃ.
::

::hangnum
336\.
::

::gatha1
‘‘Bārāṇasīto nikkhamma, tava santikamāgatā;
::

::gathalast
Sāvikā te mahāvīra, pāde vandati sundarī’’.
::

::hangnum
337\.
::

::gatha1
‘‘Tuvaṃ buddho tuvaṃ satthā, tuyhaṃ dhītāmhi brāhmaṇa;
::

::gathalast
Orasā mukhato jātā, katakiccā anāsavā’’.
::

::hangnum
338\.
::

::gatha1
‘‘Tassā {pb:P:0.0156} te svāgataṃ bhadde, tato {note:atho (ka.)} te adurāgataṃ;
::

::gatha2
Evañhi dantā āyanti, satthu pādāni vandikā;
::

::gathalast
Vītarāgā visaṃyuttā, katakiccā anāsavā’’.
::

::centre
… Sundarī therī….
::

#### 5. Subhākammāradhītutherīgāthā

::hangnum
339\.
::

::gatha1
‘‘Daharāhaṃ suddhavasanā, yaṃ pure dhammamassuṇiṃ;
::

::gathalast
Tassā me appamattāya, saccābhisamayo ahu.
::

::hangnum
340\.
::

::gatha1
‘‘Tatohaṃ sabbakāmesu, bhusaṃ aratimajjhagaṃ;
::

::gathalast
Sakkāyasmiṃ bhayaṃ disvā, nekkhammameva {note:nekkhammaññeva (sī.), nekkhammasseva (syā.)} pīhaye.
::

::hangnum
341\.
::

::gatha1
‘‘Hitvānahaṃ {pb:T:0.0487} ñātigaṇaṃ, dāsakammakarāni ca;
::

::gathalast
Gāmakhettāni phītāni, ramaṇīye pamodite.
::

::hangnum
342\.
::

::gatha1
‘‘Pahāyahaṃ {pb:M:0.0417} pabbajitā, sāpateyyamanappakaṃ;
::

::gathalast
Evaṃ saddhāya nikkhamma, saddhamme suppavedite.
::

::hangnum
343\.
::

::gatha1
‘‘Netaṃ {note:na metaṃ (sī. syā.)} assa patirūpaṃ, ākiñcaññañhi patthaye;
::

::gathalast
Yo {note:yā (syā.)} jātarūpaṃ rajataṃ, chaḍḍetvā {note:thapetvā (ka.)} punarāgame {note:punarāgahe (ka.)}.
::

::hangnum
344\.
::

::gatha1
‘‘Rajataṃ {pb:V:0.0340} jātarūpaṃ vā, na bodhāya na santiyā;
::

::gathalast
Netaṃ samaṇasāruppaṃ, na etaṃ ariyaddhanaṃ.
::

::hangnum
345\.
::

::gatha1
‘‘Lobhanaṃ madanañcetaṃ, mohanaṃ rajavaḍḍhanaṃ;
::

::gathalast
Sāsaṅkaṃ bahuāyāsaṃ, natthi cettha dhuvaṃ ṭhiti.
::

::hangnum
346\.
::

::gatha1
‘‘Ettha rattā pamattā ca, saṅkiliṭṭhamanā narā;
::

::gathalast
Aññamaññena byāruddhā, puthu kubbanti medhagaṃ.
::

::hangnum
347\.
::

::gatha1
‘‘Vadho bandho parikleso, jāni sokapariddavo;
::

::gathalast
Kāmesu adhipannānaṃ, dissate byasanaṃ bahuṃ.
::

::hangnum
348\.
::

::gatha1
‘‘Taṃ maṃ ñātī amittāva, kiṃ vo kāmesu yuñjatha;
::

::gathalast
Jānātha maṃ pabbajitaṃ, kāmesu bhayadassiniṃ.
::

::hangnum
349\.
::

::gatha1
‘‘Na {pb:P:0.0157} hiraññasuvaṇṇena, parikkhīyanti āsavā;
::

::gathalast
Amittā vadhakā kāmā, sapattā sallabandhanā.
::

::hangnum
350\.
::

::gatha1
‘‘Taṃ {pb:T:0.0488} maṃ ñātī amittāva, kiṃ vo kāmesu yuñjatha;
::

::gathalast
Jānātha maṃ pabbajitaṃ, muṇḍaṃ saṅghāṭipārutaṃ.
::

::hangnum
351\.
::

::gatha1
‘‘Uttiṭṭhapiṇḍo uñcho ca, paṃsukūlañca cīvaraṃ;
::

::gathalast
Etaṃ kho mama sāruppaṃ, anagārūpanissayo.
::

::hangnum
352\.
::

::gatha1
‘‘Vantā mahesīhi kāmā, ye dibbā ye ca mānusā;
::

::gathalast
Khemaṭṭhāne vimuttā te, pattā te acalaṃ sukhaṃ.
::

::hangnum
353\.
::

::gatha1
‘‘Māhaṃ kāmehi saṅgacchiṃ, yesu tāṇaṃ na vijjati;
::

::gathalast
Amittā vadhakā kāmā, aggikkhandhūpamā dukhā.
::

::hangnum
354\.
::

::gatha1
‘‘Paripantho {pb:M:0.0418} esa bhayo, savighāto sakaṇṭako;
::

::gathalast
Gedho suvisamo ceso {note:lepo (sī.)}, mahanto mohanāmukho.
::

::hangnum
355\.
::

::gatha1
‘‘Upasaggo bhīmarūpo, kāmā sappasirūpamā;
::

::gathalast
Ye bālā abhinandanti, andhabhūtā puthujjanā.
::

::hangnum
356\.
::

::gatha1
‘‘Kāmapaṅkena sattā hi, bahū loke aviddasū;
::

::gathalast
Pariyantaṃ na jānanti, jātiyā maraṇassa ca.
::

::hangnum
357\.
::

::gatha1
‘‘Duggatigamanaṃ maggaṃ, manussā kāmahetukaṃ;
::

::gathalast
Bahuṃ ve paṭipajjanti, attano rogamāvahaṃ.
::

::hangnum
358\.
::

::gatha1
‘‘Evaṃ {pb:V:0.0341} amittajananā, tāpanā saṃkilesikā;
::

::gathalast
Lokāmisā bandhanīyā, kāmā maraṇabandhanā {note:caraṇabandhanā (sī.)}.
::

::hangnum
359\.
::

::gatha1
‘‘Ummādanā {pb:T:0.0489} ullapanā, kāmā cittappamaddino;
::

::gathalast
Sattānaṃ saṅkilesāya, khippaṃ {note:khipaṃ (sī.)} mārena oḍḍitaṃ.
::

::hangnum
360\.
::

::gatha1
‘‘Anantādīnavā kāmā, bahudukkhā mahāvisā;
::

::gathalast
Appassādā {pb:P:0.0158} raṇakarā, sukkapakkhavisosanā {note:visosakā (sī.)}.
::

::hangnum
361\.
::

::gatha1
‘‘Sāhaṃ etādisaṃ katvā, byasanaṃ kāmahetukaṃ;
::

::gathalast
Na taṃ paccāgamissāmi, nibbānābhiratā sadā.
::

::hangnum
362\.
::

::gatha1
‘‘Raṇaṃ karitvā {note:taritvā (sī.)} kāmānaṃ, sītibhāvābhikaṅkhinī;
::

::gathalast
Appamattā vihassāmi, sabbasaṃyojanakkhaye.
::

::hangnum
363\.
::

::gatha1
‘‘Asokaṃ virajaṃ khemaṃ, ariyaṭṭhaṅgikaṃ ujuṃ;
::

::gathalast
Taṃ maggaṃ anugacchāmi, yena tiṇṇā mahesino’’.
::

::hangnum
364\.
::

::gatha1
Imaṃ passatha dhammaṭṭhaṃ, subhaṃ kammāradhītaraṃ;
::

::gathalast
Anejaṃ upasampajja, rukkhamūlamhi jhāyati.
::

::hangnum
365\.
::

::gatha1
Ajjaṭṭhamī pabbajitā, saddhā saddhammasobhanā;
::

::gathalast
Vinītuppalavaṇṇāya, tevijjā maccuhāyinī.
::

::hangnum
366\.
::

::gatha1
Sāyaṃ {pb:M:0.0419} bhujissā anaṇā, bhikkhunī bhāvitindriyā;
::

::gathalast
Sabbayogavisaṃyuttā, katakiccā anāsavā.
::

::hangnum
367\.
::

::gatha1
Taṃ sakko devasaṅghena, upasaṅkamma iddhiyā;
::

::gathalast
Namassati bhūtapati, subhaṃ kammāradhītaranti.
::

::centre
… Subhā kammāradhītā therī….
::

::centre
Vīsatinipāto niṭṭhito.
::

### 14. Tiṃsanipāto

#### 1. Subhājīvakambavanikātherīgāthā

::hangnum
368\.
::

::gatha1
Jīvakambavanaṃ {pb:T:0.0490}{pb:M:0.0420}{pb:V:0.0342} rammaṃ, gacchantiṃ bhikkhuniṃ subhaṃ;
::

::gathalast
Dhuttako sannivāresi {note:taṃ nivāresi (ka.)}, tamenaṃ abravī subhā.
::

::hangnum
369\.
::

::gatha1
‘‘Kiṃ te aparādhitaṃ mayā, yaṃ maṃ ovariyāna tiṭṭhasi;
::

::gathalast
Na hi pabbajitāya āvuso, puriso samphusanāya kappati.
::

::hangnum
370\.
::

::gatha1
‘‘Garuke mama satthusāsane, yā sikkhā sugatena desitā;
::

::gathalast
Parisuddhapadaṃ {pb:P:0.0159} anaṅgaṇaṃ, kiṃ maṃ ovariyāna tiṭṭhasi.
::

::hangnum
371\.
::

::gatha1
‘‘Āvilacitto anāvilaṃ, sarajo vītarajaṃ anaṅgaṇaṃ;
::

::gathalast
Sabbattha vimuttamānasaṃ, kiṃ maṃ ovariyāna tiṭṭhasi’’.
::

::hangnum
372\.
::

::gatha1
‘‘Daharā ca apāpikā casi, kiṃ te pabbajjā karissati;
::

::gathalast
Nikkhipa kāsāyacīvaraṃ, ehi ramāma supupphite {note:ramāmase pupphite (sī. syā.)} vane.
::

::hangnum
373\.
::

::gatha1
‘‘Madhurañca pavanti sabbaso, kusumarajena samuṭṭhitā dumā;
::

::gathalast
Paṭhamavasanto sukho utu, ehi ramāma supupphite vane.
::

::hangnum
374\.
::

::gatha1
‘‘Kusumitasikharā ca pādapā, abhigajjantiva māluteritā;
::

::gathalast
Kā tuyhaṃ rati bhavissati, yadi ekā vanamogahissasi {note:vanamotarissasi (sī.), vanamogāhissasi (syā. ka.)}.
::

::hangnum
375\.
::

::gatha1
‘‘Vāḷamigasaṅghasevitaṃ{pb:M:0.0421}, kuñjaramattakareṇuloḷitaṃ;
::

::gathalast
Asahāyikā gantumicchasi, rahitaṃ bhiṃsanakaṃ mahāvanaṃ.
::

::hangnum
376\.
::

::gatha1
‘‘Tapanīyakatāva dhītikā, vicarasi cittalateva accharā;
::

::gathalast
Kāsikasukhumehi {pb:T:0.0491} vaggubhi, sobhasī suvasanehi nūpame.
::

::hangnum
377\.
::

::gatha1
‘‘Ahaṃ tava vasānugo siyaṃ, yadi viharemase {note:yadipi viharesi (ka.)} kānanantare;
::

::gathalast
Na hi matthi tayā piyattaro, pāṇo kinnarimandalocane.
::

::hangnum
378\.
::

::gatha1
‘‘Yadi me vacanaṃ karissasi, sukhitā ehi agāramāvasa;
::

::gathalast
Pāsādanivātavāsinī, parikammaṃ te karontu nāriyo.
::

::hangnum
379\.
::

::gatha1
‘‘Kāsikasukhumāni dhāraya, abhiropehi {note:abhirohehi (sī.)} ca mālavaṇṇakaṃ;
::

::gathalast
Kañcanamaṇimuttakaṃ {pb:P:0.0160} bahuṃ, vividhaṃ ābharaṇaṃ karomi te.
::

::hangnum
380\.
::

::gatha1
‘‘Sudhotarajapacchadaṃ {pb:V:0.0343} subhaṃ, goṇakatūlikasanthataṃ navaṃ;
::

::gathalast
Abhiruha sayanaṃ mahārahaṃ, candanamaṇḍitasāragandhikaṃ;
::

::hangnum
381\.
::

::gatha1
‘‘Uppalaṃ cudakā samuggataṃ, yathā taṃ amanussasevitaṃ;
::

::gathalast
Evaṃ tvaṃ brahmacārinī, sakesaṅgesu jaraṃ gamissasi’’.
::

::hangnum
382\.
::

::gatha1
‘‘Kiṃ {pb:M:0.0422} te idha sārasammataṃ, kuṇapapūramhi susānavaḍḍhane;
::

::gathalast
Bhedanadhamme kaḷevare {note:kalevare (sī. ka.)}, yaṃ disvā vimano udikkhasi’’.
::

::hangnum
383\.
::

::gatha1
‘‘Akkhīni ca turiyāriva, kinnariyāriva pabbatantare;
::

::gathalast
Tava me nayanāni dakkhiya, bhiyyo kāmaratī pavaḍḍhati.
::

::hangnum
384\.
::

::gatha1
‘‘Uppalasikharopamāni te, vimale hāṭakasannibhe mukhe;
::

::gathalast
Tava me nayanāni dakkhiya {note:nayanānudikkhiya (sī.)}, bhiyyo kāmaguṇo pavaḍḍhati.
::

::hangnum
385\.
::

::gatha1
‘‘Api dūragatā saramhase, āyatapamhe visuddhadassane;
::

::gathalast
Na {pb:T:0.0492} hi matthi tayā piyattarā, nayanā kinnarimandalocane’’.
::

::hangnum
386\.
::

::gatha1
‘‘Apathena payātumicchasi, candaṃ kīḷanakaṃ gavesasi;
::

::gathalast
Meruṃ laṅghetumicchasi, yo tvaṃ buddhasutaṃ maggayasi.
::

::hangnum
387\.
::

::gatha1
‘‘Natthi {pb:P:0.0161} hi loke sadevake, rāgo yatthapi dāni me siyā;
::

::gathalast
Napi naṃ jānāmi kīriso, atha maggena hato samūlako.
::

::hangnum
388\.
::

::gatha1
‘‘Iṅgālakuyāva {note:iṅghāḷakhuyāva (syā.)} ujjhito, visapattoriva aggito kato {note:agghato hato (sī.)};
::

::gathalast
Napi naṃ passāmi kīriso, atha maggena hato samūlako.
::

::hangnum
389\.
::

::gatha1
‘‘Yassā {pb:M:0.0423} siyā apaccavekkhitaṃ, satthā vā anupāsito siyā;
::

::gathalast
Tvaṃ tādisikaṃ palobhaya, jānantiṃ so imaṃ vihaññasi.
::

::hangnum
390\.
::

::gatha1
‘‘Mayhañhi akkuṭṭhavandite, sukhadukkhe ca satī upaṭṭhitā;
::

::gathalast
Saṅkhatamasubhanti jāniya, sabbattheva mano na limpati.
::

::hangnum
391\.
::

::gatha1
‘‘Sāhaṃ sugatassa sāvikā, maggaṭṭhaṅgikayānayāyinī;
::

::gathalast
Uddhaṭasallā anāsavā, suññāgāragatā ramāmahaṃ.
::

::hangnum
392\.
::

::gatha1
‘‘Diṭṭhā hi mayā sucittitā, sombhā dārukapillakāni vā;
::

::gathalast
Tantīhi ca khīlakehi ca, vinibaddhā vividhaṃ panaccakā.
::

::hangnum
393\.
::

::gatha1
‘‘Tamhuddhaṭe tantikhīlake, vissaṭṭhe vikale parikrite {note:paripakkhīte (sī.), paripakkate (syā.)};
::

::gathalast
Na vindeyya khaṇḍaso kate, kimhi tattha manaṃ nivesaye.
::

::hangnum
394\.
::

::gatha1
‘‘Tathūpamā {pb:V:0.0344} dehakāni maṃ, tehi dhammehi vinā na vattanti;
::

::gathalast
Dhammehi {pb:T:0.0493} vinā na vattati, kimhi tattha manaṃ nivesaye.
::

::hangnum
395\.
::

::gatha1
‘‘Yathā haritālena makkhitaṃ, addasa cittikaṃ bhittiyā kataṃ;
::

::gathalast
Tamhi {pb:P:0.0162} te viparītadassanaṃ, saññā mānusikā niratthikā.
::

::hangnum
396\.
::

::gatha1
‘‘Māyaṃ {pb:M:0.0424} viya aggato kataṃ, supinanteva suvaṇṇapādapaṃ;
::

::gatha1
Upagacchasi andha rittakaṃ, janamajjheriva rupparūpakaṃ {note:rūparūpakaṃ (ka.)}.
::

::hangnum
397\.
::

::gatha1
‘‘Vaṭṭaniriva koṭarohitā, majjhe pubbuḷakā saassukā;
::

::gathalast
Pīḷakoḷikā cettha jāyati, vividhā cakkhuvidhā ca piṇḍitā’’.
::

::hangnum
398\.
::

::gatha1
Uppāṭiya cārudassanā, na ca pajjittha asaṅgamānasā;
::

::gatha1
‘‘Handa te cakkhuṃ harassu taṃ’’, tassa narassa adāsi tāvade.
::

::hangnum
399\.
::

::gatha1
Tassa ca viramāsi tāvade, rāgo tattha khamāpayī ca naṃ;
::

::gatha1
‘‘Sotthi siyā brahmacārinī, na puno edisakaṃ bhavissati’’.
::

::hangnum
400\.
::

::gatha1
‘‘Āsādiya {note:āhaniya (syā. ka.)} edisaṃ janaṃ, aggiṃ pajjalitaṃ va liṅgiya;
::

::gathalast
Gaṇhiya āsīvisaṃ viya, api nu sotthi siyā khamehi no’’.
::

::hangnum
401\.
::

::gatha1
Muttā ca tato sā bhikkhunī, agamī buddhavarassa santikaṃ;
::

::gathalast
Passiya varapuññalakkhaṇaṃ, cakkhu āsi yathā purāṇakanti.
::

::centre
… Subhā jīvakambavanikā therī….
::

::centre
Tiṃsanipāto niṭṭhito.
::

### 15. Cattālīsanipāto

#### 1. Isidāsītherīgāthā

::hangnum
402\.
::

::gatha1
Nagaramhi {pb:T:0.0494}{pb:M:0.0425} kusumanāme, pāṭaliputtamhi pathaviyā maṇḍe;
::

::gathalast
Sakyakulakulīnāyo, dve bhikkhuniyo hi guṇavatiyo.
::

::hangnum
403\.
::

::gatha1
Isidāsī {pb:P:0.0163} tattha ekā, dutiyā bodhīti sīlasampannā ca;
::

::gathalast
Jhānajjhāyanaratāyo, bahussutāyo dhutakilesāyo.
::

::hangnum
404\.
::

::gatha1
Tā {pb:V:0.0345} piṇḍāya caritvā, bhattatthaṃ {note:bhattattaṃ (sī.)} kariya dhotapattāyo;
::

::gathalast
Rahitamhi sukhanisinnā, imā girā abbhudīresuṃ.
::

::hangnum
405\.
::

::gatha1
‘‘Pāsādikāsi ayye, isidāsi vayopi te aparihīno;
::

::gathalast
Kiṃ disvāna byālikaṃ, athāsi nekkhammamanuyuttā’’.
::

::hangnum
406\.
::

::gatha1
Evamanuyuñjiyamānā sā, rahite dhammadesanākusalā;
::

::gathalast
Isidāsī vacanamabravi, ‘‘suṇa bodhi yathāmhi pabbajitā.
::

::hangnum
407\.
::

::gatha1
‘‘Ujjeniyā puravare, mayhaṃ pitā sīlasaṃvuto seṭṭhi;
::

::gathalast
Tassamhi ekadhītā, piyā manāpā ca dayitā ca.
::

::hangnum
408\.
::

::gatha1
‘‘Atha me sāketato varakā, āgacchumuttamakulīnā;
::

::gathalast
Seṭṭhī pahūtaratano, tassa mamaṃ suṇhamadāsi tāto.
::

::hangnum
409\.
::

::gatha1
‘‘Sassuyā sassurassa ca, sāyaṃ pātaṃ paṇāmamupagamma;
::

::gathalast
Sirasā karomi pāde, vandāmi yathāmhi anusiṭṭhā.
::

::hangnum
410\.
::

::gatha1
‘‘Yā {pb:T:0.0495} mayhaṃ sāmikassa, bhaginiyo bhātuno parijano vā;
::

::gathalast
Tamekavarakampi disvā, ubbiggā āsanaṃ demi.
::

::hangnum
411\.
::

::gatha1
‘‘Annena ca pānena ca, khajjena ca yañca tattha sannihitaṃ;
::

::gathalast
Chādemi upanayāmi ca, demi ca yaṃ yassa patirūpaṃ.
::

::hangnum
412\.
::

::gatha1
‘‘Kālena upaṭṭhahitvā {note:uṭṭhahitvā (syā. ka.), upaṭṭhahituṃ (?)}, gharaṃ samupagamāmi ummāre;
::

::gathalast
Dhovantī hatthapāde, pañjalikā sāmikamupemi.
::

::hangnum
413\.
::

::gatha1
‘‘Kocchaṃ pasādaṃ añjaniñca, ādāsakañca gaṇhitvā;
::

::gathalast
Parikammakārikā {pb:P:0.0164} viya, sayameva patiṃ vibhūsemi.
::

::hangnum
414\.
::

::gatha1
‘‘Sayameva {pb:M:0.0426} odanaṃ sādhayāmi, sayameva bhājanaṃ dhovantī;
::

::gathalast
Mātāva ekaputtakaṃ, tathā {note:tadā (sī.)} bhattāraṃ paricarāmi.
::

::hangnum
415\.
::

::gatha1
‘‘Evaṃ maṃ bhattikataṃ, anurattaṃ kārikaṃ nihatamānaṃ;
::

::gathalast
Uṭṭhāyikaṃ {note:uṭṭhāhikaṃ (ka.)} analasaṃ, sīlavatiṃ dussate bhattā.
::

::hangnum
416\.
::

::gatha1
‘‘So mātarañca pitarañca, bhaṇati ‘āpucchahaṃ gamissāmi;
::

::gathalast
Isidāsiyā na saha vacchaṃ, ekāgārehaṃ {note:ekagharepa’haṃ (?)} saha vatthuṃ’.
::

::hangnum
417\.
::

::gatha1
‘‘‘Mā evaṃ putta avaca, isidāsī paṇḍitā paribyattā;
::

::gathalast
Uṭṭhāyikā analasā, kiṃ tuyhaṃ na rocate putta’.
::

::hangnum
418\.
::

::gatha1
‘‘‘Na {pb:V:0.0346} ca me hiṃsati kiñci, na cahaṃ isidāsiyā saha vacchaṃ;
::

::gathalast
Dessāva me alaṃ me, apucchāhaṃ {note:āpucchāhaṃ (syā.), āpucchahaṃ-nāpucchahaṃ (?)} gamissāmi’.
::

::hangnum
419\.
::

::gatha1
‘‘Tassa vacanaṃ suṇitvā, sassu sasuro ca maṃ apucchiṃsu;
::

::gathalast
‘Kissa {note:kiṃsa (?)} tayā aparaddhaṃ, bhaṇa vissaṭṭhā yathābhūtaṃ’.
::

::hangnum
420\.
::

::gatha1
‘‘‘Napihaṃ {pb:T:0.0496} aparajjhaṃ kiñci, napi hiṃsemi na bhaṇāmi dubbacanaṃ;
::

::gathalast
Kiṃ sakkā kātuyye, yaṃ maṃ viddessate bhattā’.
::

::hangnum
421\.
::

::gatha1
‘‘Te maṃ pitugharaṃ paṭinayiṃsu, vimanā dukhena adhibhūtā;
::

::gathalast
‘Puttamanurakkhamānā, jitāmhase rūpiniṃ lakkhiṃ’.
::

::hangnum
422\.
::

::gatha1
‘‘Atha maṃ adāsi tāto, aḍḍhassa gharamhi dutiyakulikassa;
::

::gathalast
Tato upaḍḍhasuṅkena, yena maṃ vindatha seṭṭhi.
::

::hangnum
423\.
::

::gatha1
‘‘Tassapi gharamhi māsaṃ, avasiṃ atha sopi maṃ paṭiccharayi {note:paṭicchasi (sī. ka.), paṭicchati (syā.), paṭiccharati (ka.)};
::

::gathalast
Dāsīva {pb:P:0.0165} upaṭṭhahantiṃ, adūsikaṃ sīlasampannaṃ.
::

::hangnum
424\.
::

::gatha1
‘‘Bhikkhāya ca vicarantaṃ, damakaṃ dantaṃ me pitā bhaṇati;
::

::gathalast
‘Hohisi {note:sohisi (sabbattha)} me jāmātā, nikkhipa poṭṭhiñca {note:pontiṃ (sī. syā.)} ghaṭikañca’.
::

::hangnum
425\.
::

::gatha1
‘‘Sopi vasitvā pakkhaṃ {note:pakkamatha (sī.)}, atha tātaṃ bhaṇati ‘dehi me poṭṭhiṃ;
::

::gathalast
Ghaṭikañca mallakañca, punapi bhikkhaṃ carissāmi’.
::

::hangnum
426\.
::

::gatha1
‘‘Atha {pb:M:0.0427} naṃ bhaṇatī tāto, ammā sabbo ca me ñātigaṇavaggo;
::

::gathalast
‘Kiṃ te na kīrati idha, bhaṇa khippaṃ taṃ te karihi’ti.
::

::hangnum
427\.
::

::gatha1
‘‘Evaṃ bhaṇito bhaṇati, ‘yadi me attā sakkoti alaṃ mayhaṃ;
::

::gathalast
Isidāsiyā na saha vacchaṃ, ekagharehaṃ saha vatthuṃ’.
::

::hangnum
428\.
::

::gatha1
‘‘Vissajjito gato so, ahampi ekākinī vicintemi;
::

::gathalast
‘Āpucchitūna gacchaṃ, marituye {note:maritāye (sī.), marituṃ (syā.)} vā pabbajissaṃ vā’.
::

::hangnum
429\.
::

::gatha1
‘‘Atha ayyā jinadattā, āgacchī gocarāya caramānā;
::

::gathalast
Tātakulaṃ {pb:T:0.0497} vinayadharī, bahussutā sīlasampannā.
::

::hangnum
430\.
::

::gatha1
‘‘Taṃ disvāna amhākaṃ, uṭṭhāyāsanaṃ tassā paññāpayiṃ;
::

::gathalast
Nisinnāya ca pāde, vanditvā bhojanamadāsiṃ.
::

::hangnum
431\.
::

::gatha1
‘‘Annena {pb:V:0.0347} ca pānena ca, khajjena ca yañca tattha sannihitaṃ;
::

::gathalast
Santappayitvā avacaṃ, ‘ayye icchāmi pabbajituṃ’.
::

::hangnum
432\.
::

::gatha1
‘‘Atha maṃ bhaṇatī tāto, ‘idheva puttaka {note:puttike (syā. ka.)} carāhi tvaṃ dhammaṃ;
::

::gathalast
Annena ca pānena ca, tappaya samaṇe dvijātī ca’.
::

::hangnum
433\.
::

::gatha1
‘‘Athahaṃ bhaṇāmi tātaṃ, rodantī añjaliṃ paṇāmetvā;
::

::gathalast
‘Pāpañhi mayā pakataṃ, kammaṃ taṃ nijjaressāmi’.
::

::hangnum
434\.
::

::gatha1
‘‘Atha {pb:P:0.0166} maṃ bhaṇatī tāto, ‘pāpuṇa bodhiñca aggadhammañca;
::

::gathalast
Nibbānañca labhassu, yaṃ sacchikarī dvipadaseṭṭho’.
::

::hangnum
435\.
::

::gatha1
‘‘Mātāpitū abhivādayitvā, sabbañca ñātigaṇavaggaṃ;
::

::gathalast
Sattāhaṃ pabbajitā, tisso vijjā aphassayiṃ.
::

::hangnum
436\.
::

::gatha1
‘‘Jānāmi attano satta, jātiyo yassayaṃ phalavipāko;
::

::gathalast
Taṃ tava ācikkhissaṃ, taṃ ekamanā nisāmehi.
::

::hangnum
437\.
::

::gatha1
‘‘Nagaramhi erakacche {note:erakakacche (syā. ka.)}, suvaṇṇakāro ahaṃ pahūtadhano;
::

::gathalast
Yobbanamadena matto so, paradāraṃ asevihaṃ.
::

::hangnum
438\.
::

::gatha1
‘‘Sohaṃ tato cavitvā, nirayamhi apaccisaṃ ciraṃ;
::

::gathalast
Pakko tato ca uṭṭhahitvā, makkaṭiyā kucchimokkamiṃ.
::

::hangnum
439\.
::

::gatha1
‘‘Sattāhajātakaṃ {pb:T:0.0498}{pb:M:0.0428} maṃ, mahākapi yūthapo nillacchesi;
::

::gathalast
Tassetaṃ kammaphalaṃ, yathāpi gantvāna paradāraṃ.
::

::hangnum
440\.
::

::gatha1
‘‘Sohaṃ tato cavitvā, kālaṃ karitvā sindhavāraññe;
::

::gathalast
Kāṇāya ca khañjāya ca, eḷakiyā kucchimokkamiṃ.
::

::hangnum
441\.
::

::gatha1
‘‘Dvādasa vassāni ahaṃ, nillacchito dārake parivahitvā;
::

::gathalast
Kimināvaṭṭo akallo, yathāpi gantvāna paradāraṃ.
::

::hangnum
442\.
::

::gatha1
‘‘Sohaṃ tato cavitvā, govāṇijakassa gāviyā jāto;
::

::gathalast
Vaccho lākhātambo, nillacchito dvādase māse.
::

::hangnum
443\.
::

::gatha1
‘‘Voḍhūna {note:te puna (syā. ka.), vodhuna (ka. aṭṭha.)} naṅgalamahaṃ, sakaṭañca dhārayāmi;
::

::gathalast
Andhovaṭṭo akallo, yathāpi gantvāna paradāraṃ.
::

::hangnum
444\.
::

::gatha1
‘‘Sohaṃ tato cavitvā, vīthiyā dāsiyā ghare jāto;
::

::gathalast
Neva mahilā na puriso, yathāpi gantvāna paradāraṃ.
::

::hangnum
445\.
::

::gatha1
‘‘Tiṃsativassamhi {pb:V:0.0348}{pb:P:0.0167} mato, sākaṭikakulamhi dārikā jātā;
::

::gathalast
Kapaṇamhi appabhoge, dhanika {note:aṇika (aṭṭha.), taṃsaṃvaṇṇanāyampi atthayutti gavesitabbā} purisapātabahulamhi.
::

::hangnum
446\.
::

::gatha1
‘‘Taṃ maṃ tato satthavāho, ussannāya vipulāya vaḍḍhiyā;
::

::gathalast
Okaḍḍhati vilapantiṃ, acchinditvā kulagharasmā.
::

::hangnum
447\.
::

::gatha1
‘‘Atha soḷasame vasse, disvā maṃ pattayobbanaṃ kaññaṃ;
::

::gathalast
Orundhatassa putto, giridāso nāma nāmena.
::

::hangnum
448\.
::

::gatha1
‘‘Tassapi aññā bhariyā, sīlavatī guṇavatī yasavatī ca;
::

::gathalast
Anurattā {pb:T:0.0499} {note:anuvattā (ka.)} bhattāraṃ, tassāhaṃ {note:tassa taṃ (?)} viddesanamakāsiṃ.
::

::hangnum
449\.
::

::gatha1
‘‘Tassetaṃ kammaphalaṃ, yaṃ maṃ apakīritūna gacchanti;
::

::gathalast
Dāsīva upaṭṭhahantiṃ, tassapi anto kato mayā’’ti.
::

::centre
… Isidāsī therī….
::

::centre
Cattālīsanipāto niṭṭhito.
::

### 16. Mahānipāto

#### 1. Sumedhātherīgāthā

::hangnum
450\.
::

::gatha1
Mantāvatiyā {pb:M:0.0429} nagare, rañño koñcassa aggamahesiyā;
::

::gathalast
Dhītā āsiṃ sumedhā, pasāditā sāsanakarehi.
::

::hangnum
451\.
::

::gatha1
Sīlavatī cittakathā, bahussutā buddhasāsane vinītā;
::

::gathalast
Mātāpitaro upagamma, bhaṇati ‘‘ubhayo nisāmetha.
::

::hangnum
452\.
::

::gatha1
‘‘Nibbānābhiratāhaṃ, asassataṃ bhavagataṃ yadipi dibbaṃ;
::

::gathalast
Kimaṅgaṃ pana {note:kimaṅga pana (sī. syā.), kiṃ pana (?)} tucchā kāmā, appassādā bahuvighātā.
::

::hangnum
453\.
::

::gatha1
‘‘Kāmā kaṭukā āsīvisūpamā, yesu mucchitā bālā;
::

::gathalast
Te dīgharattaṃ niraye, samappitā haññante dukkhitā {note:haññare dukhitā (?)}.
::

::hangnum
454\.
::

::gatha1
‘‘Socanti pāpakammā, vinipāte pāpavaddhino sadā;
::

::gathalast
Kāyena ca vācāya ca, manasā ca asaṃvutā bālā.
::

::hangnum
455\.
::

::gatha1
‘‘Bālā {pb:V:0.0349} te duppaññā, acetanā dukkhasamudayoruddhā;
::

::gathalast
Desante {pb:T:0.0500} ajānantā, na bujjhare ariyasaccāni.
::

::hangnum
456\.
::

::gatha1
‘‘Saccāni {pb:P:0.0168} amma buddhavaradesitāni, te bahutarā ajānantā ye;
::

::gathalast
Abhinandanti bhavagataṃ, pihenti devesu upapattiṃ.
::

::hangnum
457\.
::

::gatha1
‘‘Devesupi upapatti, asassatā bhavagate aniccamhi;
::

::gathalast
Na ca santasanti bālā, punappunaṃ jāyitabbassa.
::

::hangnum
458\.
::

::gatha1
‘‘Cattāro vinipātā, duve {note:dve (sabbattha)} ca gatiyo kathañci labbhanti;
::

::gathalast
Na ca vinipātagatānaṃ, pabbajjā atthi nirayesu.
::

::hangnum
459\.
::

::gatha1
‘‘Anujānātha maṃ ubhayo, pabbajituṃ dasabalassa pāvacane;
::

::gathalast
Appossukkā ghaṭissaṃ, jātimaraṇappahānāya.
::

::hangnum
460\.
::

::gatha1
‘‘Kiṃ bhavagate {note:bhavagatena (syā.)} abhinanditena, kāyakalinā asārena;
::

::gathalast
Bhavataṇhāya nirodhā, anujānātha pabbajissāmi.
::

::hangnum
461\.
::

::gatha1
‘‘Buddhānaṃ {pb:M:0.0430} uppādo vivajjito, akkhaṇo khaṇo laddho;
::

::gathalast
Sīlāni brahmacariyaṃ, yāvajīvaṃ na dūseyyaṃ’’.
::

::hangnum
462\.
::

::gatha1
Evaṃ bhaṇati sumedhā, mātāpitaro ‘‘na tāva āhāraṃ;
::

::gathalast
Āharissaṃ {note:āhariyāmi (sī.), āhārisaṃ (?)} gahaṭṭhā, maraṇavasaṃ gatāva hessāmi’’.
::

::hangnum
463\.
::

::gatha1
Mātā dukkhitā rodati pitā ca, assā sabbaso samabhihato;
::

::gathalast
Ghaṭenti saññāpetuṃ, pāsādatale chamāpatitaṃ.
::

::hangnum
464\.
::

::gatha1
‘‘Uṭṭhehi puttaka kiṃ socitena, dinnāsi vāraṇavatimhi;
::

::gathalast
Rājā {pb:T:0.0501} anīkaratto {note:aṇīkadatto (sī. syā.)}, abhirūpo tassa tvaṃ dinnā.
::

::hangnum
465\.
::

::gatha1
‘‘Aggamahesī bhavissasi, anikarattassa rājino bhariyā;
::

::gathalast
Sīlāni brahmacariyaṃ, pabbajjā dukkarā puttaka.
::

::hangnum
466\.
::

::gatha1
‘‘Rajje āṇādhanamissariyaṃ, bhogā sukhā daharikāsi;
::

::gathalast
Bhuñjāhi kāmabhoge, vāreyyaṃ hotu te putta’’.
::

::hangnum
467\.
::

::gatha1
Atha ne bhaṇati sumedhā, ‘‘mā edisikāni bhavagatamasāraṃ;
::

::gathalast
Pabbajjā vā hohiti, maraṇaṃ vā me na ceva vāreyyaṃ.
::

::hangnum
468\.
::

::gatha1
‘‘Kimiva {pb:P:0.0169} pūtikāyamasuciṃ, savanagandhaṃ bhayānakaṃ kuṇapaṃ;
::

::gathalast
Abhisaṃviseyyaṃ bhastaṃ, asakiṃ paggharitaṃ asucipuṇṇaṃ.
::

::hangnum
469\.
::

::gatha1
‘‘Kimiva {pb:V:0.0350} tāhaṃ jānantī, vikulakaṃ maṃsasoṇitupalittaṃ;
::

::gathalast
Kimikulālayaṃ sakuṇabhattaṃ, kaḷevaraṃ kissa diyyati.
::

::hangnum
470\.
::

::gatha1
‘‘Nibbuyhati susānaṃ, aciraṃ kāyo apetaviññāṇo;
::

::gathalast
Chuddho {note:chaḍḍito (syā.), chuṭṭho (ka.)} kaḷiṅgaraṃ viya, jigucchamānehi ñātīhi.
::

::hangnum
471\.
::

::gatha1
‘‘Chuddhūna {note:chaḍḍūna (syā.), chuṭṭhūna (ka.)} naṃ susāne, parabhattaṃ nhāyanti {note:nhāyare (?)} jigucchantā;
::

::gathalast
Niyakā mātāpitaro, kiṃ pana sādhāraṇā janatā.
::

::hangnum
472\.
::

::gatha1
‘‘Ajjhositā asāre, kaḷevare aṭṭhinhārusaṅghāte;
::

::gathalast
Kheḷassuccārassava, paripuṇṇe {note:kheḷassuccārapassavaparipuṇṇe (sī.)} pūtikāyamhi.
::

::hangnum
473\.
::

::gatha1
‘‘Yo {pb:M:0.0431} naṃ vinibbhujitvā, abbhantaramassa bāhiraṃ kayirā{pb:T:0.0502};
::

::gathalast
Gandhassa asahamānā, sakāpi mātā jiguccheyya.
::

::hangnum
474\.
::

::gatha1
‘‘Khandhadhātuāyatanaṃ, saṅkhataṃ jātimūlakaṃ dukkhaṃ;
::

::gathalast
Yoniso anuvicinantī, vāreyyaṃ kissa iccheyyaṃ.
::

::hangnum
475\.
::

::gatha1
‘‘Divase divase tisatti, satāni navanavā pateyyuṃ kāyamhi;
::

::gathalast
Vassasatampi ca ghāto, seyyo dukkhassa cevaṃ khayo.
::

::hangnum
476\.
::

::gatha1
‘‘Ajjhupagacche ghātaṃ, yo viññāyevaṃ satthuno vacanaṃ;
::

::gathalast
‘Dīgho tesaṃ {note:vo (ka.)} saṃsāro, punappunaṃ haññamānānaṃ’.
::

::hangnum
477\.
::

::gatha1
‘‘Devesu manussesu ca, tiracchānayoniyā asurakāye;
::

::gathalast
Petesu {pb:P:0.0170} ca nirayesu ca, aparimitā dissare ghātā.
::

::hangnum
478\.
::

::gatha1
‘‘Ghātā nirayesu bahū, vinipātagatassa pīḷiyamānassa {note:kilissamānassa (syā. ka.)};
::

::gathalast
Devesupi attāṇaṃ, nibbānasukhā paraṃ natthi.
::

::hangnum
479\.
::

::gatha1
‘‘Pattā te nibbānaṃ, ye yuttā dasabalassa pāvacane;
::

::gathalast
Appossukkā ghaṭenti, jātimaraṇappahānāya.
::

::hangnum
480\.
::

::gatha1
‘‘Ajjeva tātabhinikkhamissaṃ, bhogehi kiṃ asārehi;
::

::gathalast
Nibbinnā me kāmā, vantasamā tālavatthukatā’’.
::

::hangnum
481\.
::

::gatha1
Sā cevaṃ bhaṇati pitaramanīkaratto ca yassa sā dinnā;
::

::gathalast
Upayāsi vāraṇavate, vāreyyamupaṭṭhite kāle.
::

::hangnum
482\.
::

::gatha1
Atha asitanicitamuduke, kese khaggena chindiya sumedhā;
::

::gathalast
Pāsādaṃ pidahitvā {note:pidhetvā (sī. syā.), pidhitvā (ka.)}, paṭhamajjhānaṃ samāpajji.
::

::hangnum
483\.
::

::gatha1
Sā {pb:T:0.0503}{pb:V:0.0351} ca tahiṃ samāpannā, anīkaratto ca āgato nagaraṃ;
::

::gathalast
Pāsāde ca {note:pāsādeva (sī. syā.)} sumedhā, aniccasaññaṃ {note:aniccasaññā (sabbattha)} subhāveti.
::

::hangnum
484\.
::

::gatha1
Sā ca manasi karoti, anīkaratto ca āruhī turitaṃ;
::

::gathalast
Maṇikanakabhūsitaṅgo, katañjalī yācati sumedhaṃ.
::

::hangnum
485\.
::

::gatha1
‘‘Rajje āṇādhanamissariyaṃ, bhogā sukhā daharikāsi;
::

::gathalast
Bhuñjāhi kāmabhoge, kāmasukhā dullabhā loke.
::

::hangnum
486\.
::

::gatha1
‘‘Nissaṭṭhaṃ {pb:M:0.0432} te rajjaṃ, bhoge bhuñjassu dehi dānāni;
::

::gathalast
Mā dummanā ahosi, mātāpitaro te dukkhitā’’ {note:mātāpitaro ca te dukhitā (?)}.
::

::hangnum
487\.
::

::gatha1
Taṃ taṃ bhaṇati sumedhā, kāmehi anatthikā vigatamohā;
::

::gathalast
‘‘Mā kāme abhinandi, kāmesvādīnavaṃ passa.
::

::hangnum
488\.
::

::gatha1
‘‘Cātuddīpo rājā mandhātā, āsi kāmabhogina maggo;
::

::gathalast
Atitto {pb:P:0.0171} kālaṅkato, na cassa paripūritā icchā.
::

::hangnum
489\.
::

::gatha1
‘‘Satta ratanāni vasseyya, vuṭṭhimā dasadisā samantena;
::

::gathalast
Na catthi titti kāmānaṃ, atittāva maranti narā.
::

::hangnum
490\.
::

::gatha1
‘‘Asisūnūpamā kāmā, kāmā sappasiropamā;
::

::gathalast
Ukkopamā anudahanti, aṭṭhikaṅkala {note:kaṅkhala (sī.)} sannibhā.
::

::hangnum
491\.
::

::gatha1
‘‘Aniccā addhuvā kāmā, bahudukkhā mahāvisā;
::

::gathalast
Ayoguḷova santatto, aghamūlā dukhapphalā.
::

::hangnum
492\.
::

::gatha1
‘‘Rukkhapphalūpamā kāmā, maṃsapesūpamā dukhā;
::

::gathalast
Supinopamā {pb:T:0.0504} vañcaniyā, kāmā yācitakūpamā.
::

::hangnum
493\.
::

::gatha1
‘‘Sattisūlūpamā kāmā, rogo gaṇḍo aghaṃ nighaṃ;
::

::gathalast
Aṅgārakāsusadisā, aghamūlaṃ bhayaṃ vadho.
::

::hangnum
494\.
::

::gatha1
‘‘Evaṃ bahudukkhā kāmā, akkhātā antarāyikā;
::

::gathalast
Gacchatha na me bhagavate, vissāso atthi attano.
::

::hangnum
495\.
::

::gatha1
‘‘Kiṃ mama paro karissati, attano sīsamhi ḍayhamānamhi;
::

::gathalast
Anubandhe jarāmaraṇe, tassa ghātāya ghaṭitabbaṃ’’.
::

::hangnum
496\.
::

::gatha1
Dvāraṃ {pb:V:0.0352} apāpuritvānahaṃ {note:avāpuritvāhaṃ (sī.)}, mātāpitaro anīkarattañca;
::

::gathalast
Disvāna chamaṃ nisinne, rodante idamavocaṃ.
::

::hangnum
497\.
::

::gatha1
‘‘Dīgho bālānaṃ saṃsāro, punappunañca rodataṃ;
::

::gathalast
Anamatagge pitu maraṇe, bhātu vadhe attano ca vadhe.
::

::hangnum
498\.
::

::gatha1
‘‘Assu thaññaṃ rudhiraṃ, saṃsāraṃ anamataggato saratha;
::

::gathalast
Sattānaṃ saṃsarataṃ, sarāhi aṭṭhīnañca sannicayaṃ.
::

::hangnum
499\.
::

::gatha1
‘‘Sara {pb:M:0.0433} caturodadhī {note:sarassu caturo udadhī (?)}, upanīte assuthaññarudhiramhi;
::

::gathalast
Sara ekakappamaṭṭhīnaṃ, sañcayaṃ vipulena samaṃ.
::

::hangnum
500\.
::

::gatha1
‘‘Anamatagge {pb:P:0.0172} saṃsarato, mahiṃ {note:mahāmahiṃ (?)} jambudīpamupanītaṃ;
::

::gathalast
Kolaṭṭhimattaguḷikā, mātā mātusveva nappahonti.
::

::hangnum
501\.
::

::gatha1
‘‘Tiṇakaṭṭhasākhāpalāsaṃ {note:sara tiṇakaṭṭhasākhāpalāsaṃ (sī.)}, upanītaṃ anamataggato sara;
::

::gathalast
Caturaṅgulikā ghaṭikā, pitupitusveva nappahonti.
::

::hangnum
502\.
::

::gatha1
‘‘Sara kāṇakacchapaṃ pubbasamudde, aparato ca yugachiddaṃ;
::

::gathalast
Siraṃ {pb:T:0.0505} {note:sara (sī.)} tassa ca paṭimukkaṃ, manussalābhamhi opammaṃ.
::

::hangnum
503\.
::

::gatha1
‘‘Sara rūpaṃ pheṇapiṇḍopamassa, kāyakalino asārassa;
::

::gathalast
Khandhe passa anicce, sarāhi niraye bahuvighāte.
::

::hangnum
504\.
::

::gatha1
‘‘Sara kaṭasiṃ vaḍḍhente, punappunaṃ tāsu tāsu jātīsu;
::

::gathalast
Sara kumbhīlabhayāni ca, sarāhi cattāri saccāni.
::

::hangnum
505\.
::

::gatha1
‘‘Amatamhi vijjamāne, kiṃ tava pañcakaṭukena pītena;
::

::gathalast
Sabbā hi kāmaratiyo, kaṭukatarā pañcakaṭukena.
::

::hangnum
506\.
::

::gatha1
‘‘Amatamhi vijjamāne, kiṃ tava kāmehi ye pariḷāhā {note:sapariḷāhā (sī. aṭṭha.)};
::

::gathalast
Sabbā hi kāmaratiyo, jalitā kuthitā kampitā santāpitā.
::

::hangnum
507\.
::

::gatha1
‘‘Asapattamhi samāne, kiṃ tava kāmehi ye bahusapattā;
::

::gathalast
Rājaggicoraudakappiyehi, sādhāraṇā kāmā bahusapattā.
::

::hangnum
508\.
::

::gatha1
‘‘Mokkhamhi vijjamāne, kiṃ tava kāmehi yesu vadhabandho;
::

::gathalast
Kāmesu hi asakāmā, vadhabandhadukhāni anubhonti.
::

::hangnum
509\.
::

::gatha1
‘‘Ādīpitā {pb:V:0.0353}{pb:P:0.0173} tiṇukkā, gaṇhantaṃ dahanti neva muñcantaṃ;
::

::gathalast
Ukkopamā hi kāmā, dahanti ye te na muñcanti.
::

::hangnum
510\.
::

::gatha1
‘‘Mā appakassa hetu, kāmasukhassa vipulaṃ jahī sukhaṃ;
::

::gathalast
Mā puthulomova baḷisaṃ, gilitvā pacchā vihaññasi.
::

::hangnum
511\.
::

::gatha1
‘‘Kāmaṃ {pb:M:0.0434} kāmesu damassu, tāva sunakhova saṅkhalābaddho;
::

::gathalast
Kāhinti khu taṃ kāmā, chātā sunakhaṃva caṇḍālā.
::

::hangnum
512\.
::

::gatha1
‘‘Aparimitañca {pb:T:0.0506} dukkhaṃ, bahūni ca cittadomanassāni;
::

::gathalast
Anubhohisi kāmayutto, paṭinissaja {note:paṭinissara (sī.)} addhuve kāme.
::

::hangnum
513\.
::

::gatha1
‘‘Ajaramhi vijjamāne, kiṃ tava kāmehi {note:yesu jarāya ca; maraṇabyādhihi gahitā (?)} yesu jarā;
::

::gathalast
Maraṇabyādhigahitā {note:yesu jarāya ca; maraṇabyādhihi gahitā (?)}, sabbā sabbattha jātiyo.
::

::hangnum
514\.
::

::gatha1
‘‘Idamajaramidamamaraṃ {note:idaṃ ajaraṃ idaṃ amaraṃ (?)}, idamajarāmaraṃ padamasokaṃ;
::

::gathalast
Asapattamasambādhaṃ, akhalitamabhayaṃ nirupatāpaṃ.
::

::hangnum
515\.
::

::gatha1
‘‘Adhigatamidaṃ bahūhi, amataṃ ajjāpi ca labhanīyamidaṃ;
::

::gathalast
Yo yoniso payuñjati, na ca sakkā aghaṭamānena’’.
::

::hangnum
516\.
::

::gatha1
Evaṃ bhaṇati sumedhā, saṅkhāragate ratiṃ alabhamānā;
::

::gathalast
Anunentī anikarattaṃ, kese ca chamaṃ khipi sumedhā.
::

::hangnum
517\.
::

::gatha1
Uṭṭhāya anikaratto, pañjaliko yācitassā pitaraṃ so;
::

::gatha1
‘‘Vissajjetha sumedhaṃ, pabbajituṃ vimokkhasaccadassā’’.
::

::hangnum
518\.
::

::gatha1
Vissajjitā mātāpitūhi, pabbaji sokabhayabhītā;
::

::gathalast
Cha abhiññā sacchikatā, aggaphalaṃ sikkhamānāya.
::

::hangnum
519\.
::

::gatha1
Acchariyamabbhutaṃ {pb:P:0.0174} taṃ, nibbānaṃ āsi rājakaññāya;
::

::gathalast
Pubbenivāsacaritaṃ, yathā byākari pacchime kāle.
::

::hangnum
520\.
::

::gatha1
‘‘Bhagavati koṇāgamane, saṅghārāmamhi navanivesamhi;
::

::gathalast
Sakhiyo tisso janiyo, vihāradānaṃ adāsimha.
::

::hangnum
521\.
::

::gatha1
‘‘Dasakkhattuṃ satakkhattuṃ, dasasatakkhattuṃ satāni ca satakkhattuṃ;
::

::gathalast
Devesu {pb:T:0.0507} uppajjimha, ko pana vādo manussesu.
::

::hangnum
522\.
::

::gatha1
‘‘Devesu mahiddhikā ahumha, mānusakamhi ko pana vādo;
::

::gathalast
Sattaratanassa mahesī, itthiratanaṃ ahaṃ āsiṃ.
::

::hangnum
523\.
::

::gatha1
‘‘So {pb:M:0.0435}{pb:V:0.0354} hetu so pabhavo, taṃ mūlaṃ sāva sāsane khantī;
::

::gathalast
Taṃ paṭhamasamodhānaṃ, taṃ dhammaratāya nibbānaṃ’’.
::

::hangnum
524\.
::

::gatha1
Evaṃ karonti ye saddahanti, vacanaṃ anomapaññassa;
::

::gathalast
Nibbindanti bhavagate, nibbinditvā virajjantīti.
::

Itthaṃ sudaṃ sumedhā therī gāthāyo abhāsitthāti.

::centre
Mahānipāto niṭṭhito.
::

::centre
Samattā therīgāthāyo.
::

::gatha2
Gāthāsatāni cattāri, asīti puna cuddasa {note:gāthāsaṅkhyā idha anukkamaṇikagaṇanāvasena pākaṭā};
::

::gathalast
Theriyekuttarasatā {note:therīyekuttarachasatā (?) tiṃsamattāpi pañcasatamattāpi theriyo ekato āgatā manasikātabbā}, sabbā tā āsavakkhayāti.
::

::centre
Therīgāthāpāḷi niṭṭhitā.
::
