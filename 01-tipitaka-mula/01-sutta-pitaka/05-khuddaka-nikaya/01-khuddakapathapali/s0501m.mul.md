::centre
Namo tassa bhagavato arahato sammāsambuddhassa
::

# Khuddakanikāye

## Khuddakapāṭhapāḷi

### 1. Saraṇattayaṃ

::gatha1
Buddhaṃ {pb:M:0.0001}{pb:V:0.0001}{pb:P:0.0001}{pb:T:0.0001} saraṇaṃ gacchāmi;
::

::gatha2
Dhammaṃ saraṇaṃ gacchāmi;
::

::gathalast
Saṅghaṃ saraṇaṃ gacchāmi.
::

::gatha1
Dutiyampi buddhaṃ saraṇaṃ gacchāmi;
::

::gatha2
Dutiyampi dhammaṃ saraṇaṃ gacchāmi;
::

::gathalast
Dutiyampi saṅghaṃ saraṇaṃ gacchāmi.
::

::gatha1
Tatiyampi {pb:V:0.0002} buddhaṃ saraṇaṃ gacchāmi;
::

::gatha2
Tatiyampi dhammaṃ saraṇaṃ gacchāmi;
::

::gathalast
Tatiyampi saṅghaṃ saraṇaṃ gacchāmi.
::

::centre
Saraṇattayaṃ {note:saraṇagamanaṃ niṭṭhitaṃ (syā.)} niṭṭhitaṃ.
::

### 2. Dasasikkhāpadaṃ

{para:1} 1\. Pāṇātipātā veramaṇī-sikkhāpadaṃ {note:veramaṇīsikkhāpadaṃ (sī. syā.)} samādiyāmi.

{para:2} 2\. Adinnādānā veramaṇī-sikkhāpadaṃ samādiyāmi.

{para:3} 3\. Abrahmacariyā {pb:M:0.0002} veramaṇī-sikkhāpadaṃ samādiyāmi.

{para:4} 4\. Musāvādā veramaṇī-sikkhāpadaṃ samādiyāmi.

{para:5} 5\. Surāmerayamajjapamādaṭṭhānā veramaṇī-sikkhāpadaṃ samādiyāmi{pb:T:0.0002}.

{para:6} 6\. Vikālabhojanā veramaṇī-sikkhāpadaṃ samādiyāmi.

{para:7} 7\. Nacca-gīta-vādita-visūkadassanā veramaṇī-sikkhāpadaṃ samādiyāmi.

{para:8} 8\. Mālā-gandha-vilepana-dhāraṇa-maṇḍana-vibhūsanaṭṭhānā veramaṇī-sikkhāpadaṃ samādiyāmi.

{para:9} 9\. Uccāsayana-mahāsayanā veramaṇī-sikkhāpadaṃ samādiyāmi.

{para:10} 10\. Jātarūpa-rajatapaṭiggahaṇā {pb:P:0.0002} veramaṇī-sikkhāpadaṃ samādiyāmi.

::centre
Dasasikkhāpadaṃ {note:dasasikkhāpadaṃ niṭṭhitaṃ (syā.)} niṭṭhitaṃ.
::

### 3. Dvattiṃsākāro

Atthi {pb:V:0.0003} imasmiṃ kāye –

::gatha1
Kesā lomā nakhā dantā taco,
::

::gatha2
Maṃsaṃ nhāru {note:nahāru (sī. pī.), nahārū (syā. kaṃ.)} aṭṭhi {note:aṭṭhī (syā. kaṃ)} aṭṭhimiñjaṃ vakkaṃ,
::

::gatha3
Hadayaṃ yakanaṃ kilomakaṃ pihakaṃ papphāsaṃ,
::

::gatha2
Antaṃ antaguṇaṃ udariyaṃ karīsaṃ matthaluṅgaṃ {note:( ) sabbattha natthi, aṭṭhakathā ca dvattiṃsasaṅkhyā ca manasi kātabbā},
::

::gatha3
Pittaṃ semhaṃ pubbo lohitaṃ sedo medo,
::

::gathalast
Assu vasā kheḷo siṅghāṇikā lasikā muttanti {note:muttaṃ, matthake matthaluṅganti (syā.)}.
::

::centre
Dvattiṃsākāro niṭṭhito.
::

### 4. Kumārapañhā

{para:1} 1\. ‘‘Ekaṃ {pb:M:0.0003} nāma kiṃ’’? ‘‘Sabbe sattā āhāraṭṭhitikā’’.

{para:2} 2\. ‘‘Dve nāma kiṃ’’? ‘‘Nāmañca rūpañca’’.

{para:3} 3\. ‘‘Tīṇi nāma kiṃ’’? ‘‘Tisso vedanā’’.

{para:4} 4\. ‘‘Cattāri {pb:T:0.0003} nāma kiṃ’’? ‘‘Cattāri ariyasaccāni’’.

{para:5} 5\. ‘‘Pañca nāma kiṃ’’? ‘‘Pañcupādānakkhandhā’’.

{para:6} 6\. ‘‘Cha nāma kiṃ’’? ‘‘Cha ajjhattikāni āyatanāni’’.

{para:7} 7\. ‘‘Satta nāma kiṃ’’? ‘‘Satta bojjhaṅgā’’.

{para:8} 8\. ‘‘Aṭṭha nāma kiṃ’’? ‘‘Ariyo aṭṭhaṅgiko maggo’’.

{para:9} 9\. ‘‘Nava nāma kiṃ’’? ‘‘Nava sattāvāsā’’.

{para:10} 10\. ‘‘Dasa nāma kiṃ’’? ‘‘Dasahaṅgehi samannāgato ‘arahā’ti vuccatī’’ti.

::centre
Kumārapañhā niṭṭhitā.
::

### 5. Maṅgalasuttaṃ

{para:1} 1\. Evaṃ {pb:V:0.0004} me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ gāthāya ajjhabhāsi –

::hangnum
2\.
::

::gatha1
‘‘Bahū {pb:P:0.0003} devā manussā ca, maṅgalāni acintayuṃ;
::

::gathalast
Ākaṅkhamānā sotthānaṃ, brūhi maṅgalamuttamaṃ’’.
::

::hangnum
3\.
::

::gatha1
‘‘Asevanā ca bālānaṃ, paṇḍitānañca sevanā;
::

::gathalast
Pūjā ca pūjaneyyānaṃ {note:pūjanīyānaṃ (sī. syā. kaṃ. pī.)}, etaṃ maṅgalamuttamaṃ.
::

::hangnum
4\.
::

::gatha1
‘‘Patirūpadesavāso {pb:M:0.0004} ca, pubbe ca katapuññatā;
::

::gathalast
Attasammāpaṇidhi {pb:T:0.0004} {note:atthasammāpaṇīdhī (katthaci)} ca, etaṃ maṅgalamuttamaṃ.
::

::hangnum
5\.
::

::gatha1
‘‘Bāhusaccañca sippañca, vinayo ca susikkhito;
::

::gathalast
Subhāsitā ca yā vācā, etaṃ maṅgalamuttamaṃ.
::

::hangnum
6\.
::

::gatha1
‘‘Mātāpitu upaṭṭhānaṃ, puttadārassa saṅgaho;
::

::gathalast
Anākulā ca kammantā, etaṃ maṅgalamuttamaṃ.
::

::hangnum
7\.
::

::gatha1
‘‘Dānañca dhammacariyā ca, ñātakānañca saṅgaho;
::

::gathalast
Anavajjāni kammāni, etaṃ maṅgalamuttamaṃ.
::

::hangnum
8\.
::

::gatha1
‘‘Āratī viratī pāpā, majjapānā ca saṃyamo;
::

::gathalast
Appamādo ca dhammesu, etaṃ maṅgalamuttamaṃ.
::

::hangnum
9\.
::

::gatha1
‘‘Gāravo {pb:V:0.0005} ca nivāto ca, santuṭṭhi ca kataññutā;
::

::gathalast
Kālena dhammassavanaṃ {note:dhammassāvaṇaṃ (ka. sī.), dhammasavanaṃ (ka. sī.)}, etaṃ maṅgalamuttamaṃ.
::

::hangnum
10\.
::

::gatha1
‘‘Khantī ca sovacassatā, samaṇānañca dassanaṃ;
::

::gathalast
Kālena dhammasākacchā, etaṃ maṅgalamuttamaṃ.
::

::hangnum
11\.
::

::gatha1
‘‘Tapo ca brahmacariyañca, ariyasaccāna dassanaṃ;
::

::gathalast
Nibbānasacchikiriyā ca, etaṃ maṅgalamuttamaṃ.
::

::hangnum
12\.
::

::gatha1
‘‘Phuṭṭhassa lokadhammehi, cittaṃ yassa na kampati;
::

::gathalast
Asokaṃ virajaṃ khemaṃ, etaṃ maṅgalamuttamaṃ.
::

::hangnum
13\.
::

::gatha1
‘‘Etādisāni katvāna, sabbatthamaparājitā;
::

::gathalast
Sabbattha sotthiṃ gacchanti, taṃ tesaṃ maṅgalamuttama’’nti.
::

::centre
Maṅgalasuttaṃ niṭṭhitaṃ.
::

### 6. Ratanasuttaṃ

::hangnum
1\.
::

::gatha1
Yānīdha {pb:T:0.0005} bhūtāni samāgatāni, bhummāni {note:bhūmāni (ka.)} vā yāni va antalikkhe;
::

::gathalast
Sabbeva bhūtā sumanā bhavantu, athopi sakkacca suṇantu bhāsitaṃ.
::

::hangnum
2\.
::

::gatha1
Tasmā {pb:M:0.0005} hi bhūtā nisāmetha sabbe, mettaṃ karotha mānusiyā pajāya;
::

::gathalast
Divā ca ratto ca haranti ye baliṃ, tasmā hi ne rakkhatha appamattā.
::

::hangnum
3\.
::

::gatha1
Yaṃ kiñci vittaṃ idha vā huraṃ vā, saggesu {pb:P:0.0004} vā yaṃ ratanaṃ paṇītaṃ;
::

::gatha2
Na no samaṃ atthi tathāgatena, idampi buddhe ratanaṃ paṇītaṃ;
::

::gathalast
Etena saccena suvatthi hotu.
::

::hangnum
4\.
::

::gatha1
Khayaṃ {pb:V:0.0006} virāgaṃ amataṃ paṇītaṃ, yadajjhagā sakyamunī samāhito;
::

::gatha2
Na tena dhammena samatthi kiñci, idampi dhamme ratanaṃ paṇītaṃ;
::

::gathalast
Etena saccena suvatthi hotu.
::

::hangnum
5\.
::

::gatha1
Yaṃ {pb:T:0.0006} buddhaseṭṭho parivaṇṇayī suciṃ, samādhimānantarikaññamāhu;
::

::gatha2
Samādhinā tena samo na vijjati, idampi dhamme ratanaṃ paṇītaṃ;
::

::gathalast
Etena saccena suvatthi hotu.
::

::hangnum
6\.
::

::gatha1
Ye puggalā aṭṭha sataṃ pasatthā, cattāri etāni yugāni honti;
::

::gatha2
Te dakkhiṇeyyā sugatassa sāvakā, etesu dinnāni mahapphalāni;
::

::gathalast
Idampi saṅghe ratanaṃ paṇītaṃ, etena saccena suvatthi hotu.
::

::hangnum
7\.
::

::gatha1
Ye suppayuttā manasā daḷhena, nikkāmino gotamasāsanamhi;
::

::gatha2
Te pattipattā amataṃ vigayha, laddhā mudhā nibbutiṃ {note:nibbuti (ka.)} bhuñjamānā;
::

::gathalast
Idampi {pb:M:0.0006} saṅghe ratanaṃ paṇītaṃ, etena saccena suvatthi hotu.
::

::hangnum
8\.
::

::gatha1
Yathindakhīlo pathavissito {note:paṭhavissito (ka. sī.), pathaviṃsito (ka. si. syā. kaṃ. pī.)} siyā, catubbhi vātehi asampakampiyo;
::

::gatha2
Tathūpamaṃ sappurisaṃ vadāmi, yo {pb:T:0.0007} ariyasaccāni avecca passati;
::

::gathalast
Idampi saṅghe ratanaṃ paṇītaṃ, etena saccena suvatthi hotu.
::

::hangnum
9\.
::

::gatha1
Ye ariyasaccāni vibhāvayanti, gambhīrapaññena sudesitāni;
::

::gatha2
Kiñcāpi te honti bhusaṃ pamattā, na te bhavaṃ aṭṭhamamādiyanti;
::

::gathalast
Idampi saṅghe ratanaṃ paṇītaṃ, etena saccena suvatthi hotu.
::

::hangnum
10\.
::

::gatha1
Sahāvassa {pb:P:0.0005} dassanasampadāya {note:sahāvasaddassanasampadāya (ka.)}, tayassu dhammā jahitā bhavanti;
::

::gathalast
Sakkāyadiṭṭhī vicikicchitañca, sīlabbataṃ vāpi yadatthi kiñci.
::

::hangnum
11\.
::

::gatha1
Catūhapāyehi ca vippamutto, chaccābhiṭhānāni {note:cha cābhiṭhānāni (sī. syā.)} abhabba kātuṃ {note:abhabbo kātuṃ (sī.)};
::

::gathalast
Idampi saṅghe ratanaṃ paṇītaṃ, etena saccena suvatthi hotu.
::

::hangnum
12\.
::

::gatha1
Kiñcāpi {pb:V:0.0007} so kamma {note:kammaṃ (sī. syā. kaṃ. pī.)} karoti pāpakaṃ, kāyena vācā uda cetasā vā;
::

::gatha2
Abhabba {note:abhabbo (bahūsu)} so tassa paṭicchadāya {note:paṭicchādāya (sī.)}, abhabbatā {pb:T:0.0008} diṭṭhapadassa vuttā;
::

::gathalast
Idampi {pb:M:0.0007} saṅghe ratanaṃ paṇītaṃ, etena saccena suvatthi hotu.
::

::hangnum
13\.
::

::gatha1
Vanappagumbe yatha {note:yathā (sī. syā.)} phussitagge, gimhānamāse paṭhamasmiṃ {note:paṭhamasmi (?)} gimhe;
::

::gatha2
Tathūpamaṃ dhammavaraṃ adesayi {note:adesayī (sī.)}, nibbānagāmiṃ paramaṃ hitāya;
::

::gathalast
Idampi buddhe ratanaṃ paṇītaṃ, etena saccena suvatthi hotu.
::

::hangnum
14\.
::

::gatha1
Varo varaññū varado varāharo, anuttaro dhammavaraṃ adesayi;
::

::gathalast
Idampi buddhe ratanaṃ paṇītaṃ, etena saccena suvatthi hotu.
::

::hangnum
15\.
::

::gatha1
Khīṇaṃ purāṇaṃ nava natthi sambhavaṃ, virattacittāyatike bhavasmiṃ;
::

::gatha2
Te khīṇabījā avirūḷhichandā, nibbanti dhīrā yathāyaṃ {note:yathayaṃ (ka.)} padīpo;
::

::gathalast
Idampi saṅghe ratanaṃ paṇītaṃ, etena saccena suvatthi hotu.
::

::hangnum
16\.
::

::gatha1
Yānīdha bhūtāni samāgatāni, bhummāni {pb:T:0.0009} vā yāni va antalikkhe;
::

::gathalast
Tathāgataṃ devamanussapūjitaṃ, buddhaṃ namassāma suvatthi hotu.
::

::hangnum
17\.
::

::gatha1
Yānīdha bhūtāni samāgatāni, bhummāni vā yāni va antalikkhe;
::

::gathalast
Tathāgataṃ devamanussapūjitaṃ, dhammaṃ {pb:P:0.0006} namassāma suvatthi hotu.
::

::hangnum
18\.
::

::gatha1
Yānīdha {pb:M:0.0008} bhūtāni samāgatāni, bhummāni vā yāni va antalikkhe;
::

::gathalast
Tathāgataṃ devamanussapūjitaṃ, saṅghaṃ namassāma suvatthi hotūti.
::

::centre
Ratanasuttaṃ niṭṭhitaṃ.
::

### 7. Tirokuṭṭasuttaṃ

::hangnum
1\.
::

::gatha1
Tirokuṭṭesu {pb:V:0.0008} tiṭṭhanti, sandhisiṅghāṭakesu ca;
::

::gathalast
Dvārabāhāsu tiṭṭhanti, āgantvāna sakaṃ gharaṃ.
::

::hangnum
2\.
::

::gatha1
Pahūte annapānamhi, khajjabhojje upaṭṭhite;
::

::gathalast
Na {pb:T:0.0010} tesaṃ koci sarati, sattānaṃ kammapaccayā.
::

::hangnum
3\.
::

::gatha1
Evaṃ dadanti ñātīnaṃ, ye honti anukampakā;
::

::gatha2
Suciṃ paṇītaṃ kālena, kappiyaṃ pānabhojanaṃ;
::

::gathalast
Idaṃ vo ñātīnaṃ hotu, sukhitā hontu ñātayo.
::

::hangnum
4\.
::

::gatha1
Te ca tattha samāgantvā, ñātipetā samāgatā;
::

::gathalast
Pahūte annapānamhi, sakkaccaṃ anumodare.
::

::hangnum
5\.
::

::gatha1
Ciraṃ jīvantu no ñātī, yesaṃ hetu labhāmase;
::

::gathalast
Amhākañca katā pūjā, dāyakā ca anipphalā.
::

::hangnum
6\.
::

::gatha1
Na hi tattha kasi {note:kasī (sī.)} atthi, gorakkhettha na vijjati;
::

::gatha2
Vaṇijjā tādisī natthi, hiraññena kayokayaṃ {note:kayākkayaṃ (sī.), kayā kayaṃ (syā.)};
::

::gathalast
Ito dinnena yāpenti, petā kālaṅkatā {note:kālakatā (sī. syā. kaṃ.)} tahiṃ.
::

::hangnum
7\.
::

::gatha1
Unname udakaṃ vuṭṭhaṃ, yathā ninnaṃ pavattati;
::

::gathalast
Evameva ito dinnaṃ, petānaṃ upakappati.
::

::hangnum
8\.
::

::gatha1
Yathā vārivahā pūrā, paripūrenti sāgaraṃ;
::

::gathalast
Evameva ito dinnaṃ, petānaṃ upakappati.
::

::hangnum
9\.
::

::gatha1
Adāsi {pb:M:0.0009}{pb:V:0.0009} me akāsi me, ñātimittā {note:ñāti mitto (?)} sakhā ca me;
::

::gathalast
Petānaṃ dakkhiṇaṃ dajjā, pubbe katamanussaraṃ.
::

::hangnum
10\.
::

::gatha1
Na hi ruṇṇaṃ vā soko vā, yā caññā paridevanā;
::

::gathalast
Na taṃ petānamatthāya, evaṃ tiṭṭhanti ñātayo.
::

::hangnum
11\.
::

::gatha1
Ayañca kho dakkhiṇā dinnā, saṅghamhi suppatiṭṭhitā;
::

::gathalast
Dīgharattaṃ {pb:T:0.0011} hitāyassa, ṭhānaso upakappati.
::

::hangnum
12\.
::

::gatha1
So ñātidhammo ca ayaṃ nidassito, petāna pūjā ca katā uḷārā;
::

::gathalast
Balañca bhikkhūnamanuppadinnaṃ {note:… manuppadinnavā (ka.)}, tumhehi puññaṃ pasutaṃ anappakanti.
::

::centre
Tirokuṭṭasuttaṃ niṭṭhitaṃ.
::

### 8. Nidhikaṇḍasuttaṃ

::hangnum
1\.
::

::gatha1
Nidhiṃ {pb:P:0.0007} nidheti puriso, gambhīre odakantike;
::

::gathalast
Atthe kicce samuppanne, atthāya me bhavissati.
::

::hangnum
2\.
::

::gatha1
Rājato vā duruttassa, corato pīḷitassa vā;
::

::gatha2
Iṇassa vā pamokkhāya, dubbhikkhe āpadāsu vā;
::

::gathalast
Etadatthāya lokasmiṃ, nidhi nāma nidhīyati.
::

::hangnum
3\.
::

::gatha1
Tāvassunihito {note:tāva sunihito (sī.)} santo, gambhīre odakantike;
::

::gathalast
Na sabbo sabbadā eva, tassa taṃ upakappati.
::

::hangnum
4\.
::

::gatha1
Nidhi vā ṭhānā cavati, saññā vāssa vimuyhati;
::

::gathalast
Nāgā vā apanāmenti, yakkhā vāpi haranti naṃ.
::

::hangnum
5\.
::

::gatha1
Appiyā {pb:V:0.0010} vāpi dāyādā, uddharanti apassato;
::

::gathalast
Yadā puññakkhayo hoti, sabbametaṃ vinassati.
::

::hangnum
6\.
::

::gatha1
Yassa {pb:T:0.0012} dānena sīlena, saṃyamena damena ca;
::

::gathalast
Nidhī sunihito hoti, itthiyā purisassa vā.
::

::hangnum
7\.
::

::gatha1
Cetiyamhi {pb:M:0.0010} ca saṅghe vā, puggale atithīsu vā;
::

::gathalast
Mātari pitari cāpi {note:vāpi (syā. kaṃ.)}, atho jeṭṭhamhi bhātari.
::

::hangnum
8\.
::

::gatha1
Eso nidhi sunihito, ajeyyo anugāmiko;
::

::gathalast
Pahāya gamanīyesu, etaṃ ādāya gacchati.
::

::hangnum
9\.
::

::gatha1
Asādhāraṇamaññesaṃ, acorāharaṇo nidhi;
::

::gathalast
Kayirātha dhīro puññāni, yo nidhi anugāmiko.
::

::hangnum
10\.
::

::gatha1
Esa devamanussānaṃ, sabbakāmadado nidhi;
::

::gathalast
Yaṃ yadevābhipatthenti, sabbametena labbhati.
::

::hangnum
11\.
::

::gatha1
Suvaṇṇatā susaratā, susaṇṭhānā surūpatā {note:susaṇṭhānasurūpatā (sī.), susaṇṭhānaṃ surūpatā (syā. kaṃ.)};
::

::gathalast
Ādhipaccaparivāro, sabbametena labbhati.
::

::hangnum
12\.
::

::gatha1
Padesarajjaṃ issariyaṃ, cakkavattisukhaṃ piyaṃ;
::

::gathalast
Devarajjampi dibbesu, sabbametena labbhati.
::

::hangnum
13\.
::

::gatha1
Mānussikā ca sampatti, devaloke ca yā rati;
::

::gathalast
Yā ca nibbānasampatti, sabbametena labbhati.
::

::hangnum
14\.
::

::gatha1
Mittasampadamāgamma, yonisova {note:yoniso ve (sī.), yoniso ce (syā.), yoniso ca (?)} payuñjato;
::

::gathalast
Vijjā vimutti vasībhāvo, sabbametena labbhati.
::

::hangnum
15\.
::

::gatha1
Paṭisambhidā {pb:V:0.0011} vimokkhā ca, yā ca sāvakapāramī;
::

::gathalast
Paccekabodhi buddhabhūmi, sabbametena labbhati.
::

::hangnum
16\.
::

::gatha1
Evaṃ {pb:T:0.0013} mahatthikā esā, yadidaṃ puññasampadā;
::

::gathalast
Tasmā dhīrā pasaṃsanti, paṇḍitā katapuññatanti.
::

::centre
Nidhikaṇḍasuttaṃ niṭṭhitaṃ.
::

### 9. Mettasuttaṃ

::hangnum
1\.
::

::gatha1
Karaṇīyamatthakusalena{pb:P:0.0008}, yantasantaṃ padaṃ abhisamecca;
::

::gathalast
Sakko ujū ca suhujū {note:sūjū (sī.)} ca, suvaco cassa mudu anatimānī.
::

::hangnum
2\.
::

::gatha1
Santussako {pb:M:0.0011} ca subharo ca, appakicco ca sallahukavutti;
::

::gathalast
Santindriyo ca nipako ca, appagabbho kulesvananugiddho.
::

::hangnum
3\.
::

::gatha1
Na ca khuddamācare kiñci, yena viññū pare upavadeyyuṃ;
::

::gathalast
Sukhinova khemino hontu, sabbasattā {note:sabbe sattā (sī. syā.)} bhavantu sukhitattā.
::

::hangnum
4\.
::

::gatha1
Ye keci pāṇabhūtatthi, tasā vā thāvarā vanavasesā;
::

::gathalast
Dīghā vā yeva mahantā {note:mahanta (?)}, majjhimā rassakā aṇukathūlā.
::

::hangnum
5\.
::

::gatha1
Diṭṭhā vā yeva adiṭṭhā {note:adiṭṭha (?)}, ye va {note:ye ca (sī. syā. kaṃ. pī.)} dūre vasanti avidūre;
::

::gathalast
Bhūtā va {note:vā (syā. kaṃ. pī. ka.)} sambhavesī va {note:vā (sī. syā. kaṃ. pī.)}, sabbasattā bhavantu sukhitattā.
::

::hangnum
6\.
::

::gatha1
Na paro paraṃ nikubbetha, nātimaññetha katthaci na kañci {note:naṃ kañci (sī. pī.), naṃ kiñci (syā.), na kiñci (ka.)};
::

::gathalast
Byārosanā paṭighasaññā, nāññamaññassa dukkhamiccheyya.
::

::hangnum
7\.
::

::gatha1
Mātā {pb:V:0.0012} yathā niyaṃ puttamāyusā ekaputtamanurakkhe;
::

::gathalast
Evampi sabbabhūtesu, mānasaṃ bhāvaye aparimāṇaṃ.
::

::hangnum
8\.
::

::gatha1
Mettañca {pb:T:0.0014} sabbalokasmi, mānasaṃ bhāvaye aparimāṇaṃ;
::

::gathalast
Uddhaṃ adho ca tiriyañca, asambādhaṃ averamasapattaṃ.
::

::hangnum
9\.
::

::gatha1
Tiṭṭhaṃ caraṃ nisinno va {note:vā (sī. syā. kaṃ. pī.)}, sayāno yāvatāssa vitamiddho {note:vigatamiddho (bahūsu)};
::

::gathalast
Etaṃ satiṃ adhiṭṭheyya, brahmametaṃ vihāramidhamāhu.
::

::hangnum
10\.
::

::gatha1
Diṭṭhiñca {pb:P:0.0009} anupaggamma, sīlavā dassanena sampanno;
::

::gathalast
Kāmesu vinaya {note:vineyya (sī.)} gedhaṃ, na hi jātuggabbhaseyya puna retīti.
::

::centre
Mettasuttaṃ niṭṭhitaṃ.
::

::centre
Khuddakapāṭhapāḷi niṭṭhitā.
::
